Annotation


	Псалтырь, или Книга псалмов - одна из библейских книг Ветхого Завета, состоящая из 150 песен и псалмов, которые имеют своим содержанием благочестивые излияния восторженного сердца или разных испытаний жизни. 	Автором этой книги обыкновенно считают царя Давида и, действительно, во многих псалмах можно найти отголоски его бурной, исполненных всяких превратностей жизни. Но в тоже время на многих псалмах лежат явные следы позднейшего происхождения. 	Другими словами, Псалтырь есть поэтический сборник, который составлялся постепенно, подобно всякому коллективному поэтическому произведению.





* * *



царь ДавидМОЛИТВЫ ПЕРЕД НАЧАЛОМ ЧТЕНИЯ ПСАЛТИРИ

Таже молитва Святей Живоначальней Троице

Давида пророка и царя песнь

Псалом Давиду, 2

Псалом Давиду, Внегда отбегаше от лица Авессалома, Сына своего, 3

В конец, в песнех псалом Давида, 4

О наследствующем, псалом Давиду, 5

В конец, в песнях о осмом, псалом Давиду, 6

Псалом Давиду, егоже воспет Господеви о словесех Хусиевых, Сына Иемениина, 7

В конец, о точилех, псалом Давиду, 8

Господи, помилуй (40) и молитва:

КАФИСМА ВТОРАЯ

В конец, псалом Давиду, 10

В конец, о осмей, псалом Давиду, 11

В конец,псалом Давиду, 12

В конец, псалом Давиду, 13

В конец, псалом Давиду, 14

Столпописание Давиду, 15

Молитва Давиду, 16

Господи, помилуй (40) и молитва:

КАФИСМА ТРЕТЬЯ

В конец, псалом Давиду, 18

В конец, псалом Давиду, 19

Псалом Давиду, 20

В конец, о заступлении утреннем, псалом Давиду, 21

Псалом Давиду, 22

Псалом Давиду, единыя от суббот, 23

Господи, помилуй (40) и молитва:

КАФИСМА ЧЕТВЕРТАЯ

Псалом Давиду, 25

Псалом Давиду, прежде помазания, 26

Псалом Давиду, 27

Псалом Давиду, исхода скинии, 28

Псалом песни, обновления дому Давидова, 29

В конец, псалом Давиду, изступления, 30

Псалом Давиду, разума, 31

Господи, помилуй (40) и молитва:

КАФИСМА ПЯТАЯ

Псалом Давиду, внегда измени лице свое пред Авимелехом, и отпусти его, и отъиде, 33

Псалом Давиду, 34

В конец, отроку Господню Давиду, 35

Псалом Давиду, 36

По 5-й кафисме,Трисвятое.

КАФИСМА ШЕСТАЯ

В конец, Идифуму, песнь Давиду, 38

В конец, псалом Давиду, 39

В конец, псалом Давиду, 40

В конец, в разум сынов Кореовых, псалом Давиду, не надписан у еврей, 41

Псалом Давиду, не надписан у еврей, 42

В конец, сынов Кореовых, в разум, 43

В конец, о изменяемых сыном Кореовым, в разум, песнь о возлюбленнем, 44

В конец, о сынех Кореовых, о тайных, псалом 45

Господи, Помилуй (40) и молитва:

КАФИСМА СЕДЬМАЯ

Псалом, песни сынов Кореовых, вторыя субботы, 47

В конец, сыном Кореовым, псалом 48

Псалом Асафу, 49

В конец, псалом Давиду, внегда внити к нему Нафану пророку, 2 егда вниде к Вирсавии, жене Уриеве, 50

В конец, разума Давиду, 2 внегда приити Доику Идумейску, и возвестити Саулу, и рещи ему: прииде Давид в дом Авимелехов, 51

В конец, о Маелефе, разума Давиду, 52

В конец, в песнех разума Давиду, 2 внегда приити Зифеем, и рещи Саулови: не се ли Давид скрыся в нас; 53

В конец, в песнех разума Асафу, псалом 54

Господи, Помилуй (40) и молитва:

КАФИСМА ВОСЬМАЯ

В конец, да не растлиши, Давиду в столпописание, внегда ему отбегати от лица Саулова в пещеру, 56

В конец, да не растлиши, Давиду в столпописание, 57

В конец, да не растлиши, Давиду в столпописание, внегда посла Саул, и стреже дом его, еже умертвити его, 58

В конец, о изменитися хотящих, в столпописание Давиду, в научение: 2 внегда сожже средоречие Сирийское, и Сирию Совальскую, и возвратися Иоав, и порази Едома в дебри Солей дванадесять тысящ, 59

В конец, в песнех, Давиду, псалом 60

В конец, о Идифуме, псалом Давиду, 61

Псалом Давиду, внегда быти ему в пустыни Иудейстей, 62

В конец, псалом Давиду, 63

Господи, помилуй (40) и молитва:

КАФИСМА ДЕВЯТАЯ

В конец, песнь псалма воскресения, 65

В конец, в песнех, псалом песни Давиду, 66

В конец, псалом песни Давиду, 67

В конец, о изменшихся, псалом Давиду, 68

В конец, Давиду в воспоминание, во еже спасти мя Господу, 69

Господи, Помилуй (40) и молитва:

КАФИСМА ДЕСЯТАЯ

О Соломоне, псалом Давиду, 71

Оскудеша песни Давида, Сына Иессеова, псалом Асафу, 72

Разума Асафу, 73

В конец, да не растлиши, псалом песни Асафу, 74

В конец, в песнех, псалом Асафу, песнь ко ассирианину, 75

В конец, о Идифуме, псалом Асафу, 76

Господи, Помилуй (40) и молитва:

КАФИСМА ОДИННАДЦАТАЯ

Псалом Асафу, 78

В конец, о изменшихся, свидение Асафу, псалом 79

В конец, о точилех, псалом Асафу, 80

Псалом Асафу, 81

Песнь псалма Асафу, 82

В конец, о точилех, сыном Кореовым, псалом 83

В конец, сыном Кореовым, псалом 84

Господи, Помилуй (40) и молитва:

КАФИСМА ДВЕНАДЦАТАЯ

Сыном Кореовым, псалом песни, 86

Песнь псалма сыном Кореовым, в конец, о Маелефе еже отвещати, разума Еману Израильтянину, 87

Разума Ефама Израильтянина, псалом 88

Молитва Моисеа человека Божия, 89

Хвала песни Давидовы, не надписан у еврей, 90

Господи, Помилуй (40) и молитва:

КАФИСМА ТРИНАДЦАТАЯ

В день предсубботный, внегда населися земля, хвала песни Давиду, 92

Псалом Давиду, в четвертый субботы, 93

Хвала песни Давиду, не надписан у еврей, 94

Хвала песни Давиду, внегда дом созидашеся по пленении, не надписан у еврей, 95

Псалом Давиду, егда земля его устрояшеся, не надписан у еврей, 96

Псалом Давиду, 97

Псалом Давиду, 98

Псалом Давиду, во исповедание, 99

Псалом Давиду, 100

Господи, помилуй (40) и молитва:

КАФИСМА ЧЕТЫРНАДЦАТАЯ

Псалом Давиду 102

Псалом Давиду, о мирстем бытии, 103

Аллилуиа, 104

По 14-й кафисме, Трисвятое.

КАФИСМА ПЯТНАДЦАТАЯ

Аллилуиа, 106

Песнь, псалом Давиду, 107

В конец, псалом Давиду, 108

По 15-й кафисме, Трисвятое.

КАФИСМА ШЕСТНАДЦАТАЯ

Аллилуиа, 110

Аллилуиа, Аггево и Захарьино, 111

Аллилуиа, 112

Аллилуиа, 113

Аллилуиа, 114

Аллилуиа, 115

Аллилуиа, 116

Аллилуиа, 117

По 16-й кафисме, Трисвятое.

КАФИСМА СЕДМНАДЦАТАЯ

[Среда:]

По 17-й кафисме. Трисвятое.

КАФИСМА ВОСЕМНАДЦАТАЯ

Песнь степеней, 120

Песнь степеней, 121

Песнь степеней, 122

Песнь степеней, 123

Песнь степеней, 124

Песнь степеней, 125

Песнь степеней, 126

Песнь степеней, 127

Песнь степеней, 128

Песнь степеней, 129

Песнь степеней, 130

Песнь степеней, 131

Песнь степеней, 132

Песнь степеней, 133

Господи, помилуй (40) и молитва:

КАФИСМА ДЕВЯТНАДЦАТАЯ

Аллилуиа, 135

Давиду Иеремием, 136

Псалом Давиду, Аггеа и Захарии, 137

В конец Давиду, псалом Захариин в разсеянии, 138

В конец, псалом Давиду, 139

Псалом Давиду, 140

Разума Давиду, внегда быти ему в вертепе молящемуся, 141

Псалом Давиду, егда гоняше его Авессалом, сын его, 142

Господи, помилуй (40) и молитва:

КАФИСМА ДВАДЦАТАЯ

Хвала Давиду, 144

Аллилуиа, Аггеа и Захарии, 145

Аллилуиа, 146

Аллилуиа, Аггеа и Захарии, 147

Аллилуиа, Аггеа и Захарии, 148

Аллилуиа, 149

Аллилуиа, 150

Сей псалом особь писан, Давидов, и вне числа 150 псалмов, внегда единоборствоваше на Голиафа

Господи, помилуй (40) и молитва

МОЛИТВЫ ПО ПРОЧТЕНИИ НЕСКОЛЬКИХ КАФИСМ ИЛИ ВСЕЙ ПСАЛТИРИ

Посем глаголи молитву сию со вниманием:





* * *





царь Давид



Псалтирь




МОЛИТВЫ ПЕРЕД НАЧАЛОМ ЧТЕНИЯ ПСАЛТИРИ



Разумно да будет, како подобает особь пети Псалтирь





Аще иерей, глаголет:

Благословен Бог наш, всегда, ныне и присно и во веки веков.

Аще ли ни, глаголи умиленно:

Молитвами святых отец наших, Господи Иисусе Христе Боже наш, помилуй нас.

Аминь. Царю Небесный. Трисвятое. И по Отче наш…

Тропари сия, глас 6:

Помилуй нас, Господи, помилуй нас, всякаго бо ответа недоумеюще, сию Ти молитву яко Владыце грешнии приносим: помилуй нас.

Слава:Честное пророка Твоего, Господи, торжество, Небо Церковь показа, с человеки ликуют Ангели. Того молитвами, Христе Боже, в мире управи живот наш, да поем Ти: Аллилуиа.

И ныне:Многая множества моих, Богородице, прегрешений, к Тебе прибегох, Чистая, спасения требуя: посети немощствующую мою душу и моли Сына Твоего и Бога нашего дати ми оставление, яже содеях лютых, Едина Благословенная.

Господи, помилуй (40). И поклонися, елико ти мощно.





Таже молитва Святей Живоначальней Троице





Всесвятая Троице, Боже и Содетелю всего мира, поспеши и направи сердце мое, начати с разумом и кончати делы благими богодухновенныя сия книги, яже Святый Дух усты Давидовы отрыгну, ихже ныне хощу глаголати аз ,недостойный, разумея же свое невежество, припадая молюся Ти, и еже от Тебе помощи прося: Господи, управи ум мой и утверди сердце мое, не о глаголании устен стужати си, но о разуме глаголемых веселитися, и приготовитися на творение добрых дел, яже учуся, и глаголю: да добрыми делы просвещен, на судищи десныя Ти страны причастник буду со всеми избранными Твоими. И ныне, Владыко, благослови, да, воздохнув от сердца, и языком воспою, глаголя сице:

Приидите, поклонимся Цареви нашему Богу.

Приидите, поклонимся и припадем Христу, Цареви нашему Богу.

Приидите, поклонимся и припадем Самому Христу, Цареви и Богу нашему.

Таже постой мало, дондеже утишатся вся чувства. Тогда сотвори начало не вскоре, без лености, со умилением и сокрушенным сердцем. Рцы cue: «Блажен муж…» тихо и разумно, со вниманием, а не борзяся, якоже и умом разумевати глаголемая.





Давида пророка и царя песнь





КАФИСМА ПЕРВАЯ



Псалом Давиду, не надписан у еврей, 1





1 Блажен муж, иже не иде на совет нечистивых и на пути грешных не ста, и на седалищи губителей не седе, 2 но в законе Господни воля его, и в законе его поучится день и нощь. 3 И будет яко древо насажденное при исходищих вод, еже плод свой даст во время свое, и лист его не отпадет, и вся, елика аще творит, успеет. 4 Не тако нечестивии, не тако, но яко прах, егоже возметает ветр от лица земли. 5 Сего ради не воскреснут нечистивии на суд, ниже грешницы в совет праведных. 6 Яко весть Господь путь праведных, и путь нечистивых погибнет.





Псалом Давиду, 2





1 Вскую шаташася языцы, и людие поучишася тщетным? 2 Предсташа царие земстии, и князи собрашася вкупе на Господа и на Христа Его. 3 Расторгнем узы их и отвержем от нас иго их. 4 Живый на Небесех посмеется им, и Господь поругается им. 5 Тогда возглаголет к ним гневом своим и яростию Своею смятет я. 6 Аз же поставлен есмь Царь от Него над Сионом, горою святою его, 7 возвещаяй повеление Господне. Господь рече ко Мне: Сын Мой еси Ты, Аз днесь родих Тя. 8 Проси от Мене, и дам Ти языки достояние Твое, и одержание Твое концы земли. 9 Упасеши я жезлом железным, яко сосуды скудельничи сокрушиши я. 10 И ныне, царие, разумейте, накажитеся вси судящии земли. 11 Работайте Господеви со страхом и радуйтеся Ему с трепетом. 12 Приимите наказание, да не когда прогневается Господь и погибнете от пути праведного, егда возгорится вскоре ярость Его. Блажени вси надеющиеся Нань.





Псалом Давиду, Внегда отбегаше от лица Авессалома, Сына своего, 3





2 Господи, что ся умножиша стужающии ми? Мнози востают на мя, 3 мнози глаголют души моей: несть спасения ему в Бозе его. 4 Ты же, Господи, Заступник мой еси, слава моя и возносяй главу мою. 5 Гласом моим ко Господу воззвах, и услыша мя от горы святыя Своея. 6 Аз уснух, и спах, востах, яко Господь заступит мя. 7 Не убоюся от тем людей, окрест нападающих на мя. 8 Воскресни, Господи, спаси мя, Боже мой, яко Ты поразил еси вся враждующыя ми всуе: зубы грешников сокрушил еси. 9 Господне есть спасение, и на людех Твоих благословение Твое.

Слава:





В конец, в песнех псалом Давида, 4





2 внегда призвати ми, услыша мя Бог правды моея, в скорби распространил мя еси, ущедри мя и услыши молитву мою. 3 Сынове человечестии, доколе тяжкосердии? Вскую любите суету и ищете лжи? 4 И уведите, яко удиви Господь преподобнаго Своего: Господь услышит мя, внегда воззвати ми к Нему. 5 Гневайтеся, и не согрешайте, яже глаголете в сердцах ваших, на ложах ваших умилитеся. 6 Пожрите жертву правды и уповайте на Господа. 7 Мнози глаголют: кто явит нам благая? Знаменася на нас свет лица Твоего, Господи. 8 Дал еси веселие в сердце моем: от плода пшеницы, вина и елеа своего умножишася. 9 В мире вкупе усну и почию, яко Ты, Господи, единаго на уповании вселил мя еси.





О наследствующем, псалом Давиду, 5





2 Глаголы моя внуши, Господи, разумей звание мое. 3 Вонми гласу моления моего, Царю мой и Боже мой, яко к Тебе помолюся, Господи. 4 Заутра услыши глас мой, заутра предстану Ти, и узриши мя. 5 Яко Бог не хотяй беззакония, Ты еси: не приселится к Тебе лукавнуяй, 6 ниже пребудут беззаконницы пред очима Твоима: возненавидел еси вся делающыя беззаконие. 7 Погубиши вся глаголющыя лжу: мужа кровей и льстива гнушается Господь. 8 Аз же множеством милости Твоея, вниду в дом Твой, поклонюся ко храму святому Твоему, в страсе Твоем. 9 Господи, настави мя правдою Твоею, враг моих ради исправи пред Тобою путь мой. 10 Яко несть во устех их истины, сердце их суетно, гроб отверст гортань их: языки своими льщаху. 11 Суди им, Боже, да отпадут от мыслей своих, по множеству нечестия их изрини я, яко преогорчиша Тя, Господи. 12 И да возвеселятся вси уповающии на Тя, во век возрадуются, и вселишися в них и похвалятся о Тебе любящии имя Твое. 13 Яко Ты благословиши праведника, Господи: яко оружием благоволения венчал еси нас.





В конец, в песнях о осмом, псалом Давиду, 6





2 Господи, да не яростию Твоею обличиши мене, ниже гневом Твоим накажеши мене. 3 Помилуй мя, Господи, яко немощен есмь, исцели мя, Господи, яко смятошася кости моя. 4 И душа моя смятеся зело: и Ты, Господи, доколе? 5 Обратися, Господи, избави душу мою: спаси мя ради милости Твоея. 6 Яко несть в смерти поминаяй Тебе: во аде же кто исповестся Тебе? 7 Утрудихся воздыханием моим, измыю на всяку нощь ложе мое, слезами моими постелю мою омочу. 8 Смятеся от ярости око мое, обетшах во всех вразех моих. 9 Отступите от мене, вси делающии беззаконие, яко услыша Господь глас плача моего: 10 услыша Господь моление мое, Господь молитву мою прият. 11Да постыдятся и смятутся вси врази мои, да возвратятся и устыдятся зело вскоре.

Слава:





Псалом Давиду, егоже воспет Господеви о словесех Хусиевых, Сына Иемениина, 7





2 Господи Боже мой, на Тя уповах, спаси мя от всех гонящих мя и избави мя: 3 да не когда похитит яко лев душу мою, не сущу избавляющу, ниже спасающу. 4 Господи Боже мой, аще сотворих сие, аще есть неправда в руку моею, 5 аще воздах воздающым ми зла, да отпаду убо от враг моих тощ. 6 Да поженет убо враг душу мою и да постигнет, и поперет в землю живот мой, и славу мою в персть вселит. 7 Воскресни, Господи, гневом Твоим, вознесися в концах враг Твоих, и востани, Господи Боже мой, повелением, имже заповедал еси. 8 И сонм людей обыдет Тя, и о том на высоту обратися. 9 Господь судит людем: суди ми, Господи, по правде моей, и по незлобе моей на мя. 10 Да скончается злоба грешных, и исправиши праведнаго, испытаяй сердца и утробы, Боже, праведно. 11 Помощь моя от Бога, спасающаго правыя сердцем. 12 Бог судитель праведен и крепок, и долготерпелив, и не гнев наводяй на всяк день. 13 Аще не обратитеся, оружие Свое очистит, лук Свой напряже и уготова и 14 и в нем уготова сосуды смертныя, стрелы Своя сгараемым содела. 15 Се боле неправдою, зачат болезнь, и роди беззаконие: 16 ров изры, и ископа и, и падет в яму, юже содела. 17 Обратится болезнь его на главу его, и на верх его неправда его снидет. 18 Исповемся Господеви по правде Его и пою имени Господа Вышняго.





В конец, о точилех, псалом Давиду, 8





2 Господи, Господь наш, яко чудно имя Твое по всей земли, яко взятся великолепие Твое превыше небес. 3 Из уст младенец и ссущих совершил еси хвалу, враг Твоих ради, еже разрушити врага и местника. 4 Яко узрю небеса, дела перст Твоих, луну и звезды, яже Ты основал еси. 5 Что есть человек, яко помниши его? или сын человечь, яко посещаеши его? 6 Умалил еси его малым чим от ангел, славою и честию венчал еси его. 7 И поставил еси его над делы руку Твоею, вся покорил еси под нозе его. 8 Овцы и волы вся, еще же и скоты польския, 9 птицы небесныя, и рыбы морския, преходящыя стези морския. 10 Господи, Господь наш, яко чудно имя Твое по всей земли.

Слава:





По 1-й кафисме,Трисвятое, Пресвятая Троице… Отче наш…




Тропарь, глас 1: В беззакониих зачався аз, блудный, не дерзаю взирати на высоту Небесную, но дерзая на человеколюбие Твое, зову: Боже, очисти мя, грешнаго, и спаси мя.

Аще праведник едва спасается, аз где явлюся, грешный? Тяготы и зноя дневнаго не понесох, но с наемники единонадесятого часа сопричти мя, Боже, и спаси мя.

Слава:Объятия Отча отверсти ми потщися, блудно мое иждих житие, на богатство неиждиваемое взираяй щедрот Твоих, Спасе, ныне обнищавшее мое да не презриши сердце. Тебе бо, Господи, умилением зову: согреших на Небо и пред Тобою.

И ныне:Упование христиан, Пресвятая Дево, Егоже родила еси Бога паче ума же и слова, непрестанно моли с горними силами дати оставление грехов, нам всем и исправление жития, верою и любовию присно Тя чтущим.





Господи, помилуй (40) и молитва:





Владыко Вседержителю, Непостижиме, начало света и преумная сило, иже Ипостасного Слова Отец и единосильнаго Твоего Духа испуститель: милосердныя ради милости и неизреченныя благости не презревый человеческого естества, тмою греха содержимого, но Божественными светы священных Твоих учений, законом и пророки светивый миру, последи же нам того единородного Твоего Сына Благоволивый плотию возсияти и ко осиянию нас Твоего просвещения наставити: да будут уши Твои внемлюще гласу моления нашего, и даруй нам, Боже, во бденном и трезвенном сердце, всю настоящего жития нощь прейти, ожидающым пришествия Сына Твоего и Бога нашего, судии всех, да не возлежаще и спяще, но бодрствующе и воздвижени в делание заповедей Твоих обрящемся и в радость его совнидем, идеже празнующих глас непрестанный, и неизреченная сладость зрящих Твоего лица доброту неизглаголанную. Яко Благ и Человеколюбец Бог еси, и Тебе славу возсылаем, Отцу и Сыну и Святому Духу, ныне и присно, и во веки веков, аминь.





КАФИСМА ВТОРАЯ



В конец, о тайных Сына, псалом Давиду, 9





2 Исповемся Тебе, Господи, всем сердцем моим, повем вся чудеса Твоя. 3 Возвеселюся и возрадуюся о Тебе, пою имени Твоему, Вышний. 4 Внегда возвратитися врагу моему вспять, изнемогут и погибнут от лица Твоего. 5 Яко сотворил eси суд мой и прю мою, сел eси на Престоле, судяй правду. 6 Запретил eси языком, и погибе нечестивый, имя его потребил eси в век и в век века. 7 Врагу оскудеша oружия в конец, и грады разрушил eси, погибе память его с шумом. 8 И Господь во век пребывает, уготова на суд Престол Свой, 9 и Той судити имать вселенней в правду, судити имать людем в правоте. 10 И бысть Господь прибежище убогому, помощник во благовремениих, в скорбех. 11 И да уповают на Тя знающии имя Твое, яко не оставил eси взыскающих Тя, Господи. 12 Пойте Господеви, живущему в Сионе, возвестите во языцех начинания Его, 13 яко взыскаяй крови их помяну, не забы звания убогих. 14 Помилуй мя, Господи, виждь смирение мое от враг моих, возносяй мя от врат смертных, 15 яко да возвещу вся хвалы Твоя во вратех дщере Сиони, возрадуемся о спасении Твоем. 16 Углебоша языцы в пагубе, юже сотвориша, в сети сей, юже скрыша, увязе нога их. 17 Знаемь есть Господь судьбы творяй, в делех руку своeю увязе грешник. 18 Да возвратятся грешницы во ад, вси языцы забывающии Бога. 19 Яко не до конца забвен будет нищий, терпение убогих не погибнет до конца. 20 Воскресни, Господи, да не крепится человек, да судятся языцы пред Тобою. 21 Постави, Господи, законоположителя над ними, да разумеют языцы, яко человецы суть. 22 Вскую, Господи, отстоя далече, презираеши во благовремениих, в скорбех? 23 Внегда гордитися нечестивому, возгарается нищий, увязают в советех, яже помышляют. 24 Яко хвалимь есть грешный в похотех души своея, и обидяй благословимь есть. 25 Раздражи Господа грешный, по множеству гнева своего не взыщет, несть Бога пред ним. 26 Оскверняются путие его на всяко время, отъемлются судьбы Твоя от лица его, всеми враги своими обладает. 27 Рече бо в сердце своем, не подвижуся от рода в род без зла, 28 егоже клятвы уста его полна суть, и горести и льсти, под языком его труд и болезнь. 29 Приседит в ловителстве с богатыми в тайных, еже убити неповиннаго, очи его на нищаго призираете. 30 Ловит в тайне яко лев во ограде своей, ловит еже восхитити нищаго, восхитити нищаго, внегда привлещи и в сети своей. 31 Смирит его, преклонится и падет, внегда ему обладати убогими. 32 Рече бо в сердце своем: забы Бог, отврати лице Свое, да не видит до конца. 33 Воскресни, Господи Боже мой, да вознесется рука Твоя, не забуди убогих Твоих до конца. 34 Чесо ради прогнева нечестивый Бога? Рече бо в сердце своем, не взыщет. 35 Видиши, яко Ты болезнь и ярость сматряеши, да предан будет в руце Твои, Тебе оставлен есть нищий, сиру Ты буди помощник. 36 Сокруши мышцу грешному и лукавому, взыщется грех его и не обрящется. 37 Господь Царь во век и в век века, погибнете, языцы, от земли Его. 38 Желание убогих услышал eси, Господи, уготованию сердца их внят ухо Твое. 39 Суди сиру и смирену, да не приложит ктому величатися человек на земли.





В конец, псалом Давиду, 10





1 На Господа уповах, како речете души моей: превитай по горам, яко птица? 2 Яко се, грешницы налякоша лук, уготоваша стрелы в туле, состреляти во мраце правыя сердцем. 3 Зане яже Ты совершил eси, они разрушиша, праведник же что сотвори? Господь во храме святем Своем. 4 Господь, на Небеси Престол Его, очи Его на нищаго призираете, вежди Его испытаете сыны человечeския. 5 Господь испытает праведнаго и нечестиваго, любяй же неправду ненавидит свою душу. 6 Одождит на грешники сети, огнь и жупел, и дух бурен часть чаши их. 7 Яко праведен Господь, и правды возлюби, правоты виде лице Его.

Слава:





В конец, о осмей, псалом Давиду, 11





2 Спаси мя, Господи, яко оскуде преподобный, яко умалишася истины от сынов человеческих. 3 Суeтная глагола кийждо ко искреннему своему, устне льстивыя в сердце, и в сердце глаголаша злая. 4 Потребит Господь вся устны льстивыя, язык велеречивый, 5 рекшыя: язык наш возвеличим, устны наша при нас суть, кто нам Господь есть? 6 Страсти ради нищих и воздыхания убогих ныне воскресну, глаголет Господь, положуся во спасение, не обинюся о нем. 7Словеса Господня словеса чиста, сребро разжжено, искушено земли, очищено седмерицею. 8 Ты, Господи, сохраниши ны и соблюдеши ны от рода сего и во век. 9 Окрест нечестивии ходят, по высоте Твоей умножил eси сыны человечeския.





В конец,псалом Давиду, 12





2 Доколе, Господи, забудеши мя до конца? Доколе отвращаеши лице Твое от мене? 3 Доколе положу советы в души моей, болезни в сердце моем день и нощь? Доколе вознесется враг мой на мя? 4 Призри, услыши мя, Господи Боже мой, просвети очи мои, 5 да не когда усну в смерть, да не когда речет враг мой, укрепихся на него. 6 Стужающии ми возрадуются, аще подвижуся. 7 Аз же на милость твою уповах, возрадуется сердце мое о спасении Твоем, воспою Господеви благодеявшему мне и пою имени Господа Вышняго.





В конец, псалом Давиду, 13





1 Рече безумен в сердце своем, несть Бог. Растлеша и омерзишася в начинаниих, несть творяй благостыню. 2 Господь с Небесе приниче на сыны человечeския, видети, аще есть разумеваяй или взыскаяй Бога. 3 Вси уклонишася, вкупе неключими быша: несть творяй благостыню, несть до eдинаго. 4 Ни ли уразумеют вси делающии беззаконие, снедающии люди моя в снедь хлеба? Господа не призваша. 5 Тамо убояшася страха, идеже не бе страх, яко Господь в роде праведных. 6 Совет нищаго посрамисте, Господь же упование его есть. 7 Кто даст от Сиона спасение Израилево? 8 Внегда возвратит Господь пленение людей Своих, возрадуется Иаков, и возвеселится Израиль.

Слава:





В конец, псалом Давиду, 14





1 Господи, кто обитает в жилищи Твоем? Или кто вселится во святую гору Твою? 2 Ходяй непорочен и делаяй правду, глаголяй истину в сердце своем. 3 Иже не ульсти языком своим и не сотвори искреннему своему зла, и поношения не прият на ближния своя. 4 Уничижен есть пред ним лукавнуяй, боящыя же ся Господа славит, кленыйся искреннему своему и не отметаяся. 5 Сребра своего не даде в лихву и мзды на неповинных не прият. Творяй сия не подвижится во век.





Столпописание Давиду, 15





1 Сохрани мя, Господи, яко на Тя уповах. 2 Рех Господеви: Господь мой eси Ты, яко благих моих не требуеши. 3 Святым, иже суть на земли Его, удиви Господь вся хотения Своя в них. 4 Умножишася немощи их, по сих ускориша: не соберу соборы их от кровей, ни помяну же имен их устнама моима. 5 Господь часть достояния моего и чаши моея, Ты eси устрояяй достояние мое мне. 6 Ужя нападоша ми в державных моих, ибо достояние мое державно есть мне. 7 Благословлю Господа, вразумившаго мя, еще же и до нощи наказаша мя утробы моя. 8 Предзрех Господа предо мною выну, яко одесную мене есть, да не подвижуся. 9 Сего ради возвеселися сердце мое, и возрадовася язык мой, еще же и плоть моя вселится на уповании. 10 Яко не оставиши душу мою во аде, ниже даси преподобному Твоему видети истления. 11 Сказал ми eси пути живота, исполниши мя веселия с лицем Твоим, красота в деснице Твоей в конец.





Молитва Давиду, 16





1 Услыши, Господи, правду мою, вонми молению моему, внуши молитву мою не во устнах льстивых. 2 От лица Твоего судьба моя изыдет, очи мои да видита правоты. 3 Искусил eси сердце мое, посетил eси нощию, искусил мя eси, и не обретеся во мне неправда. 4 Яко да не возглаголют уста моя дел человеческих, за словеса устен Твоих аз сохраних пути жестоки. 5 Соверши стопы моя во стезях Твоих, да не подвижутся стопы моя. 6 Аз воззвах, яко услышал мя eси, Боже, приклони ухо Твое мне и услыши глаголы моя. 7 Удиви милости Твоя, спасаяй уповающыя на Тя от противящихся деснице Твоей. 8 Сохрани мя, Господи, яко зеницу oка, в крове крилу Твоeю покрыеши мя. 9 От лица нечестивых острастших мя, врази мои душу мою одержаша. 10 Тук свой затвориша, уста их глаголаша гордыню. 11 Изгонящии мя ныне обыдоша мя, очи свои возложиша уклонити на землю. 12 Объяша мя яко лев готов на лов и яко скимен обитаяй в тайных. 13 Воскресни, Господи, предвари я и запни им, избави душу мою от нечестиваго, oружие Твое от враг руки Твоея, 14 Господи, от малых от земли, раздели я в животе их, и сокровенных Твоих исполнися чрево их, насытишася сынов, и оставиша останки младенцeм своим. 15 Аз же правдою явлюся лицу Твоему, насыщуся, внегда явити ми ся славе Твоей.

Слава:





По 2-й кафисме, Трисвятое.




Тропарь, глас 2: Аз сый древо неплодное, Господи, умиления плода не ношу отнюдь и посечения страшуся, и огня онаго боюся негасимаго. Темже Тя молю: прежде оныя нужды обрати и спаси мя. Яко волны морския, на мя восташа беззакония моя, яко кораблец в пучине, аз един обуреваюся от прегрешений многих, но в тихое пристанище настави мя, Господи, покаянием и спаси мя.

Слава:Помилуй мя, рече Давид, и аз Тебе зову: согреших, Спасе, грехи моя очистив покаянием, помилуй мя.

И ныне:Предстательство теплое христиан, Сына Твоего моли, Богородице, всякаго злодейства и лютости избавити нас ратника, и дати прощение нам, о нихже согрешихом, милосердия ради щедрот, Твоими молитвами, Мати Дево.





Господи, помилуй (40) и молитва:





Владыко Вседержителю, Отче Господа нашего Иисуса Христа, Единороднаго Твоего Сына, даждь ми тело нескверное, сердце чистое, ум бодр, разум незаблудный, Духа Святаго нашествие, к стяжанию и довольству истины во Христе Твоем: с Нимже Тебе слава подобает, честь и поклонение, со Святым Духом ныне и присно, и во веки веков, аминь.





КАФИСМА ТРЕТЬЯ



В конец, отроку Господню Давиду, яже глагола Господеви словеса песни сея, в день, воньже избави его Господь от руки всех враг его, и из руки Саули, и рече: 17





2 Возлюблю Тя, Господи, крепосте моя. 3 Господь утверждение мое, и прибежище мое, и Избавитель мой, Бог мой, Помощник мой, и уповаю на Него, Защититель мой, и рог спасения моего, и Заступник мой. 4 Хваля призову Господа и от враг моих спасуся. 5 Одержаша мя болезни смертныя, и потоцы беззакония смятоша мя, 6 болезни адовы обыдоша мя, предвариша мя сети смертныя. 7 И внегда скорбети ми, призвах Господа, и к Богу моему воззвах, услыша от храма Святаго Своего глас мой, и вопль мой пред Ним внидет во уши Его. 8 И подвижеся, и трепетна бысть земля, и основания гор смятошася и подвигошася, яко прогневася на ня Бог. 9 Взыде дым гневом Его, и огнь от лица Его воспламенится, углие возгореся от Него. 10 И приклони небеса, и сниде, и мрак под ногама Его. 11 И взыде на Херувимы, и лете, лете на крилу ветренню. 12 И положи тму закров Свой, окрест Его селение Его, темна вода во облацех воздушных. 13 От облистания пред Ним облацы проидоша, град и углие огненное. 14 И возгреме с Небесе Господь и Вышний даде глас Свой. 15 Низпосла стрелы и разгна я, и молнии умножи и смяте я. 16 И явишася источницы воднии, и открышася основания вселенныя, от запрещения Твоего, Господи, от дохновения духа гнева Твоего. 17 Низпосла с высоты, и прият мя, восприят мя от вод многих. 18 Избавит мя от врагов моих сильных и от ненавидящих мя, яко утвердишася паче мене. 19 Предвариша мя в день озлобления моего, и бысть Господь утверждение мое. 20 И изведе мя на широту, избавит мя, яко восхоте мя. 21 И воздаст ми Господь по правде моей и по чистоте руку моею воздаст ми. 22 Яко сохраних пути Господни и не нечествовах от Бога моего. 23 Яко вся судьбы Его предо мною и оправдания Его не отступиша от мене. 24 И буду непорочен с Ним, и сохранюся от беззакония моего. 25 И воздаст ми Господь по правде моей и по чистоте руку моею пред очима Его. 26 С преподобным преподобен будеши, и с мужем неповинным неповинен будеши, 27 и со избранным избран будеши, и со строптивым развратишися. 28 Яко Ты люди смиренныя спасеши и очи гордых смириши. 29 Яко Ты просветиши светильник мой, Господи, Боже мой, просветиши тму мою. 30 Яко Тобою избавлюся от искушения и Богом моим преиду стену. 31 Бог мой, непорочен путь Его, словеса Господня разжжена, Защититель есть всех уповающих на Него. 32 Яко кто бог, разве Господа? или кто бог, разве Бога нашего? 33 Бог препоясуяй мя силою, и положи непорочен путь мой. 34 Совершаяй нозе мои, яко елени, и на высоких поставляяй мя. 35 Научаяй руце мои на брань, и положил еси лук медян мышца моя. 36 И дал ми еси защищение спасения, и десница Твоя восприят мя, и наказание Твое исправит мя в конец, и наказание Твое то мя научит. 37 Уширил еси стопы моя подо мною, и не изнемогосте плесне мои. 38 Пожену враги моя, и постигну я, и не возвращуся, дондеже скончаются. 39 Оскорблю их, и не возмогут стати, падут под ногама моима. 40 И препоясал мя еси силою на брань, спял еси вся востающыя на мя под мя. 41 И врагов моих дал ми еси хребет, и ненавидящыя мя потребил еси. 42 Воззваша, и не бе спасаяй: ко Господу, и не услыша их. 43 И истню я яко прах пред лицем ветра, яко брение путей поглажду я. 44 Избавиши мя от пререкания людей, поставиши мя во главу языков. Людие, ихже не ведех, работаша ми. 45 В слух уха послушаша мя. Сынове чуждии солгаша ми. 46 Сынове чуждии обетшаша и охромоша от стезь своих. 47 Жив Господь, и благословен Бог, и да вознесется Бог спасения моего. 48 Бог даяй отмщение мне и покоривый люди под мя. 49 Избавитель мой от враг моих гневливых, от востающих на мя вознесеши мя, от мужа неправедна избавиши мя. 50 Сего ради исповемся Тебе во языцех, Господи, и имени Твоему пою: 51 величаяй спасения царева, и творяй милость христу Своему Давиду, и семени его до века.

Слава:





В конец, псалом Давиду, 18





2 Небеса поведают славу Божию, творение же руку Его возвещает твердь. 3 День дни отрыгает глагол, и нощь нощи возвещает разум. 4 Не суть речи, ниже словеса, ихже не слышатся гласи их. 5 Во всю землю изыде вещание их и в концы вселенныя глаголы их. В солнце положи селение Свое, 6 и Той, яко Жених исходяй от чертога Своего, возрадуется, яко Исполин тещи путь. 7 От края небесе исход Его, и сретение Его до края небесе, и несть иже укрыется теплоты Его. 8 Закон Господень непорочен, обращаяй душы, свидетельство Господне верно, умудряющее младенцы. 9 Оправдания Господня права, веселящая сердце, заповедь Господня светла, просвещающая очи. 10 Страх Господень чист, пребываяй в век века: судьбы Господни истинны, оправданы вкупе, 11 вожделенны паче злата и камене честна многа и слаждша паче меда и сота. 12 Ибо раб Твой хранит я, внегда сохранити я, воздаяние много. 13 Грехопадения кто разумеет? От тайных моих очисти мя, 14 и от чуждих пощади раба Твоего, аще не обладают мною, тогда непорочен буду и очищуся от греха велика. 15 И будут во благоволение словеса уст моих, и поучение сердца моего пред Тобою выну, Господи, Помощниче мой и Избавителю мой.





В конец, псалом Давиду, 19





2 Услышит тя Господь в день печали, защитит тя имя Бога Иаковля. 3 Послет ти помощь от Святаго и от Сиона заступит тя. 4 Помянет всяку жертву твою, и всесожжение твое тучно буди. 5 Даст ти Господь по сердцу Твоему и весь совет твой исполнит. 6 Возрадуемся о спасении твоем и во имя Господа Бога нашего возвеличимся. Исполнит Господь вся прошения твоя. 7 Ныне познах, яко спасе Господь христа Своего, услышит его с Небесе Святаго Своего, в силах спасение десницы Его. 8 Сии на колесницах, и сии на конех, мы же во имя Господа Бога нашего призовем. 9 Тии спяти быша и падоша, мы же востахом и исправихомся. 10 Господи, спаси царя и услыши ны, воньже аще день призовем Тя.





Псалом Давиду, 20





2 Господи, силою Твоею возвеселится царь и о спасении Твоем возрадуется зело. 3 Желание сердца его дал еси ему, и хотения устну его неси лишил его. 4 Яко предварил еси его благословением благостынным, положил еси на главе его венец от камене честна. 5 Живота просил есть у Тебе, и дал еси ему долготу дний во век века. 6 Велия слава его спасением Твоим, славу и велелепие возложиши на него. 7 Яко даси ему благословение во век века, возвеселиши его радостию с лицем Твоим. 8 Яко царь уповает на Господа, и милостию Вышняго не подвижится. 9 Да обрящется рука Твоя всем врагом Твоим, десница Твоя да обрящет вся ненавидящыя Тебе. 10 Яко положиши их яко пещь огненную во время лица Твоего, Господь гневом Своим смятет я, и снесть их огнь. 11 Плод их от земли погубиши, и семя их от сынов человеческих. 12 Яко уклониша на Тя злая, помыслиша советы, ихже не возмогут составити. 13 Яко положиши я хребет, во избытцех Твоих уготовиши лице их. 14 Вознесися, Господи, силою Твоею, воспоем и поем силы Твоя.

Слава:





В конец, о заступлении утреннем, псалом Давиду, 21





2 Боже, Боже мой, вонми ми, вскую оставил мя еси? Далече от спасения моего словеса грехопадений моих. 3 Боже мой, воззову во дни, и не услышиши, и в нощи, и не в безумие мне. 4 Ты же во Святем живеши, хвало Израилева. 5 На Тя уповаша отцы наши, уповаша и избавил еси я. 6 К Тебе воззваша, и спасошася, на Тя уповаша, и не постыдешася. 7 Аз же есмь червь, а не человек, поношение человеков и уничижение людей. 8 Вси видящии мя поругаша ми ся, глаголаша устнами, покиваша главою: 9 упова на Господа, да избавит его, да спасет его, яко хощет его. 10 Яко Ты еси исторгий мя из чрева, упование мое от сосцу матере моея. 11 К Тебе привержен есмь от ложесн, от чрева матере моея Бог мой еси Ты. 12 Да не отступиши от мене, яко скорбь близ, яко несть помогаяй ми. 13 Обыдоша мя тельцы мнози, юнцы тучнии одержаша мя. 14 Отверзоша на мя уста своя, яко лев восхищаяй и рыкаяй. 15 Яко вода излияхся, и разсыпашася вся кости моя, бысть сердце мое яко воск, таяй посреде чрева моего. 16 Изсше яко скудель крепость моя, и язык мой прильпе гортани моему, и в персть смерти свел мя еси. 17 Яко обыдоша мя пси мнози, сонм лукавых одержаша мя, ископаша руце мои и нозе мои. 18 Исчетоша вся кости моя, тии же смотриша и презреша мя. 19 Разделиша ризы моя себе, и о одежди моей меташа жребий. 20 Ты же, Господи, не удали помощь Твою от мене, на заступление мое вонми. 21 Избави от оружия душу мою, и из руки песии единородную мою. 22 Спаси мя от уст львовых и от рог единорожь смирение мое. 23 Повем имя Твое братии моей, посреде церкве воспою Тя. 24 Боящиися Господа, восхвалите Его, все семя Иаковле, прославите Его, да убоится же от Него все семя Израилево. 25 Яко не уничижи, ниже негодова молитвы нищаго, ниже отврати лице Свое от мене, и егда воззвах к Нему, услыша мя. 26 От Тебе похвала моя, в церкви велицей исповемся Тебе, молитвы моя воздам пред боящимися Его. 27 Ядят убозии и насытятся, и восхвалят Господа взыскающии Его, жива будут сердца их в век века. 28 Помянутся и обратятся ко Господу вси концы земли, и поклонятся пред Ним вся отечествия язык. 29 Яко Господне есть царствие, и Той обладает языки. 30 Ядоша и поклонишася вси тучнии земли, пред Ним припадут вси низходящии в землю, и душа моя тому живет. 31 И семя мое поработает Ему, возвестит Господеви род грядущий. 32 И возвестят правду Его людем рождшымся, яже сотвори Господь.





Псалом Давиду, 22





1 Господь пасет мя, и ничтоже мя лишит. 2 На месте злачне, тамо всели мя, на воде покойне воспита мя. 3 Душу мою обрати, настави мя на стези правды, имене ради Своего. 4 Аще бо и пойду посреде сени смертныя, не убоюся зла, яко Ты со мною еси, жезл Твой и палица Твоя, та мя утешиста. 5 Уготовал еси предо мною трапезу сопротив стужающым мне, умастил еси елеом главу мою, и чаша Твоя упоявающи мя, яко державна. 6 И милость Твоя поженет мя вся дни живота моего, и еже вселити ми ся в дом Господень, в долготу дний.





Псалом Давиду, единыя от суббот, 23





1 Господня земля, и исполнение ея, вселенная и вси живущии на ней. 2 Той на морях основал ю есть, и на реках уготовал ю есть. 3 Кто взыдет на гору Господню? или кто станет на месте святем Его? 4 Неповинен рукама и чист сердцем, иже не прият всуе душу свою, и не клятся лестию искреннему своему. 5 Сей приимет благословение от Господа, и милостыню от Бога, Спаса своего. 6 Сей род ищущих Господа, ищущих лице Бога Иаковля. 7 Возмите врата князи ваша, и возмитеся врата вечная, и внидет Царь славы. 8 Кто есть сей Царь славы? Господь крепок и силен, Господь силен в брани. 9 Возмите врата князи ваша, и возмитеся врата вечная, и внидет Царь славы. 10 Кто есть сей Царь славы? Господь сил, Той есть Царь славы.

Слава:





По 3-й кафисме, Трисвятое .




Таже тропари, глас3: Живущи на земли, душе моя, покайся: персть во гробе не поет, прегрешений не избавляет. Возопий Христу Богу: Сердцеведче, согреших, прежде даже не осудиши мя, помилуй мя. Доколе, душе моя, пребываеши в прегрешениих? Доколе приемлеши покаяния преложение? Приими во уме суд грядущий и возопий Господу: Сердцеведче, согреших, прежде даже не осудиши мя, помилуй мя.

Слава:На Страшном судищи без оглагольников обличаюся, без свидетелей осуждаюся, книги бо совестныя разгибаются, и дела сокровенная открываются. Прежде неже во оном всенародном позорищи имаши испытати, яже мною содеянная, Боже, очисти мя и спаси мя.

И ныне:Недоразумеваемое и непостижимое есть, Владычице Богоблагодатная, содеянное о Тебе страшное таинство: Необъемлемаго бо, заченши, родила еси, плотию обложеннаго от чистых кровей Твоих: Егоже, Чистая, яко Сына Твоего, моли спасти вся поющыя Тя.





Господи, помилуй (40) и молитва:





Господи Вседержителю, Слове Пребезначальнаго Отца, Самосовершенный Боже Иисусе Христе, милосердия ради безприкладнаго милости Твоея, никакоже разлучаяйся Твоих рабов, но присно в них почиваяй, не остави мя, раба Твоего, Всесвятый Царю, но даждь мне, недостойному, радование спасения Твоего и просвети мой ум светом познания Евангелиа Твоего, душу мою любовию Креста Твоего обяжи, тело же мое Твоим безстрастием украси, мысли умири и нозе мои сохрани от поползновения, и не погуби мя со беззаконьми моими, Благий Господи, но искуси мя, Боже, и вразуми сердце мое, испытай мя и увеждь стези моя, и виждь, аще путь беззакония во мне, и отврати от него, и настави мя на путь вечен. Ты бо еси Путь, и Истина, и Живот, и Тебе славу возсылаем со Безначальным Твоим Отцем и Пресвятым, и Благим, и Животворящим Духом ныне и присно и во веки веков, аминь.





КАФИСМА ЧЕТВЕРТАЯ



Псалом Давиду, 24





1 К Тебе, Господи, воздвигох душу мою, Боже мой, на Тя уповах, да не постыжуся во век, ниже да посмеют ми ся врази мои, 2 ибо вси терпящии Тя не постыдятся. 3 Да постыдятся беззаконнующии вотще. 4 Пути Твоя, Господи, скажи ми, и стезям Твоим научи мя. 5 Настави мя на истину Твою, и научи мя, яко Ты еси Бог Спас мой, и Тебе терпех весь день. 6 Помяни щедроты Твоя, Господи, и милости Твоя, яко от века суть. 7 Грех юности моея, и неведения моего не помяни, по милости Твоей помяни мя Ты, ради благости Твоея, Господи. 8 Благ и прав Господь, сего ради законоположит согрешающым на пути. 9 Наставит кроткия на суд, научит кроткия путем Своим. 10 Вси путие Господни милость и истина, взыскающым завета Его, и свидения Его. 11 Ради имене Твоего, Господи, и очисти грех мой, мног бо есть. 12 Кто есть человек бояйся Господа? Законоположит ему на пути, егоже изволи. 13 Душа его во благих водворится, и семя его наследит землю. 14 Держава Господь боящихся Его, и завет Его явит им. 15 Очи мои выну ко Господу, яко Той исторгнет от сети нозе мои. 16 Призри на мя и помилуй мя, яко единород и нищ есмь аз. 17 Скорби сердца моего умножишася, от нужд моих изведи мя. 18 Виждь смирение мое, и труд мой, и остави вся грехи моя. 19 Виждь враги моя, яко умножишася, и ненавидением неправедным возненавидеша мя. 20 Сохрани душу мою, и избави мя, да не постыжуся, яко уповах на Тя. 21 Незлобивии и правии прилепляхуся мне, яко потерпех Тя, Господи, 22 Избави, Боже, Израиля от всех скорбей его.





Псалом Давиду, 25





1 Суди ми, Господи, яко аз незлобою моею ходих, и на Господа уповая, не изнемогу. 2 Искуси мя, Господи, и испытай мя, разжзи утробы моя, и сердце мое. 3 Яко милость Твоя пред очима моима есть, и благоугодих во истине Твоей. 4 Не седох с сонмом суетным, и со законопреступными не вниду. 5 Возненавидех церковь лукавнующих, и с нечестивыми не сяду. 6 Умыю в неповинных руце мои, и обыду жертвенник Твой, Господи. 7 Еже услышати ми глас хвалы Твоея, и поведати вся чудеса Твоя. 8 Господи, возлюбих благолепие дому Твоего и место селения славы Твоея. 9 Да не погубиши с нечестивыми душу мою, и с мужи кровей живот мой. 10 Ихже в руку беззакония, десница их исполнися мзды. 11 Аз же незлобою моею ходих, избави мя, Господи, и помилуй мя. 12 Нога моя ста на правоте: в церквах благословлю Тя, Господи.





Псалом Давиду, прежде помазания, 26





1 Господь просвещение мое и Спаситель мой, кого убоюся? Господь Защититель живота моего, от кого устрашуся? 2 Внегда приближатися на мя злобующым, еже снести плоти моя, оскорбляюшии мя, и врази мои, тии изнемогоша и падоша. 3 Аще ополчится на мя полк, не убоится сердце мое, аще востанет на мя брань, на Него аз уповаю. 4 Едино просих от Господа, то взыщу: еже жити ми в дому Господни вся дни живота моего, зрети ми красоту Господню и посещати храм святый Его. 5 Яко скры мя в селении Своем в день зол моих, покры мя в тайне селения Своего, на камень вознесе мя. 6 И ныне се вознесе главу мою, на враги моя: обыдох и пожрох в селении Его жертву хваления и воскликновения, пою и воспою Господеви. 7 Услыши, Господи, глас мой, имже воззвах: помилуй мя и услыши мя. 8 Тебе рече сердце мое, Господа взыщу. Взыска Тебе лице мое, лица Твоего, Господи, взыщу. 9 Не отврати лица Твоего от мене и не уклонися гневом от раба Твоего: помощник мой буди, не отрини мене, и не остави мене, Боже Спасителю мой. 10 Яко отец мой и мати моя остависта мя, Господь же восприят мя. 11 Законоположи ми, Господи, в пути Твоем и настави мя на стезю правую враг моих ради. 12 Не предаждь мене в душы стужающих ми, яко восташа на мя свидетеле неправеднии и солга неправда себе. 13 Верую видети благая Господня на земли живых. 14 Потерпи Господа, мужайся и да крепится сердце твое, и потерпи Господа.

Слава:





Псалом Давиду, 27





1 К Тебе, Господи, воззову, Боже мой, да не премолчиши от мене, да не когда премолчиши от мене: и уподоблюся низходящым в ров. 2 Услыши, Господи, глас моления моего, внегда молити ми ся к Тебе, внегда воздети ми руце мои ко храму святому Твоему. 3 Не привлецы мене со грешники и с делающими неправду не погуби мене, глаголющими мир с ближними своими, злая же в сердцах своих. 4 Даждь им, Господи, по делом их, и по лукавству начинаний их: по делом руку их даждь им: воздаждь воздаяние их им. 5 Яко не разумеша в дела Господня и в дела руку Его: разориши я, и не созиждеши я. 6 Благословен Господь, яко услыша глас моления моего. 7 Господь Помощник мой, и Защититель мой: на Него упова сердце мое, и поможе ми, и процвете плоть моя, и волею моею исповемся Ему. 8 Господь утверждение людей Своих, и Защититель Спасений христа Своего есть. 9 Спаси люди Твоя и благослови достояние Твое, и упаси я, и возми я до века.





Псалом Давиду, исхода скинии, 28





1 Принесите Господеви сынове Божии, принесите Господеви, сыны овни, принесите Господеви славу и честь. 2 Принесите Господеви славу имени Его, поклонитеся Господеви во дворе святем Его. 3 Глас Господень на водах, Бог славы возгреме, Господь на водах многих. 4 Глас Господень в крепости, глас Господень в великолепии. 5 Глас Господа, сокрушающаго кедры, и стрыет Господь кедры Ливанския: 6 и истнит я яко тельца Ливанска, и возлюбленный яко сын единорожь. 7 Глас Господа, пресецающаго пламень огня. 8 Глас Господа, стрясающаго пустыню, и стрясет Господь пустыню Каддийскую. 9 Глас Господень свершающий елени, и открыет дубравы, и в храме Его всякий глаголет славу. 10 Господь потоп населяет, и сядет Господь Царь в век. 11 Господь крепость людем Своим даст, Господь благословит люди Своя миром.





Псалом песни, обновления дому Давидова, 29





2 Вознесу Тя, Господи, яко подъял мя еси, и не возвеселил еси врагов моих о мне. 3 Господи Боже мой, воззвах к Тебе, и исцелил мя еси. 4 Господи, возвел еси от ада душу мою, спасл мя еси от низходящих в ров. 5 Пойте Господеви, преподобнии Его, и исповедайте память святыни Его. 6 Яко гнев в ярости Его, и живот в воли Его: вечер водворится плачь, и заутра радость. 7 Аз же рех во обилии моем: не подвижуся во век. 8 Господи, волею Твоею подаждь доброте моей силу. Отвратил же еси лице Твое, и бых смущен. 9 К Тебе, Господи, воззову, и к Богу моему помолюся. 10 Кая польза в крови моей, внегда сходити ми во истление? Еда исповестся Тебе персть, или возвестит истину Твою? 11 Слыша Господь и помилова мя: Господь бысть Помощник мой. 12 Обратил еси плачь мой в радость мне: растерзал еси вретище мое, и препоясал мя еси веселием. 13 Яко да воспоет Тебе слава моя, и не умилюся: Господи Боже мой, во век исповемся Тебе.

Слава:





В конец, псалом Давиду, изступления, 30





2 На Тя, Господи, уповах, да не постыжуся во век: правдою Твоею избави мя и изми мя. 3 Приклони ко мне ухо Твое, ускори изъяти мя, буди ми в Бога Защитителя, и в дом прибежища, еже спасти мя. 4 Яко держава моя и прибежище мое еси Ты, и имене Твоего ради наставиши мя, и препитаеши мя. 5 Изведеши мя от сети сея, юже скрыша ми, яко Ты еси Защититель мой, Господи. 6 В руце Твои предложу дух мой: избавил мя еси, Господи Боже истины. 7 Возненавидел еси хранящыя суеты вотще: аз же на Господа уповах. 8 Возрадуюся и возвеселюся о милости Твоей, яко призрел еси на смирение мое, спасл еси от нужд душу мою, 9 и неси мене затворил в руках вражиих, поставил еси на пространне нозе мои. 10 Помилуй мя, Господи, яко скорблю: смятеся яростию око мое, душа моя и утроба моя. 11 Яко исчезе в болезни живот мой и лета моя в воздыханиих, изнеможе нищетою крепость моя и кости моя смятошася. 12 От всех враг моих бых поношение, и соседом моим зело, и страх знаемым моим: видящии мя вон бежаша от мене. 13 Забвен бых яко мертв от сердца, бых яко сосуд погублен. 14 Яко слышах гаждение многих, живущих окрест, внегда собратися им вкупе на мя, прияти душу мою совещаша. 15 Аз же на Тя, Господи, уповах, рех: Ты еси Бог мой. 16 В руку Твоею жребии мои: избави мя из руки враг моих и от гонящих мя. 17 Просвети лице Твое на раба Твоего, спаси мя милостию Твоею. 18 Господи, да не постыжуся, яко призвах Тя: да постыдятся нечестивии и снидут во ад. 19 Немы да будут устны льстивыя, глаголющыя на праведнаго беззаконие, гордынею и уничижением. 20 Коль многое множество благости Твоея, Господи, юже скрыл еси боящымся Тебе, соделал еси уповающым на Тя пред сыны человеческими. 21 Скрыеши их в тайне лица Твоего от мятежа человеческа, покрыеши их в крове от пререкания язык. 22 Благословен Господь, яко удиви милость Свою во граде ограждения. 23 Аз же рех во изступлении моем: отвержен есмь от лица очию Твоею: сего ради услышал еси глас молитвы моея, внегда воззвах к Тебе. 24 Возлюбите Господа, вси преподобнии Его, яко истины взыскает Господь, и воздает излише творящым гордыню. 25 Мужайтеся, и да крепится сердце ваше, вси уповающии на Господа.





Псалом Давиду, разума, 31





1 Блажени, ихже оставишася беззакония и ихже прикрышася греси. 2 Блажен муж, емуже не вменит Господь греха, ниже есть во устех его лесть. 3 Яко умолчах, обетшаша кости моя, от еже звати ми весь день. 4 Яко день и нощь отяготе на мне рука Твоя, возвратихся на страсть, егда унзе ми терн. 5 Беззаконие мое познах и греха моего не покрых, рех: исповем на мя беззаконие мое Господеви, и Ты оставил еси нечестие сердца моего. 6 За то помолится к Тебе всяк преподобный во время благопотребно: обаче в потопе вод многих к нему не приближатся. 7 Ты еси прибежище мое от скорби обдержащия мя: радосте моя, избави мя от обышедших мя. 8 Вразумлю тя и наставлю тя на путь сей, воньже пойдеши, утвержу на тя очи мои. 9 Не будите яко конь и меск, имже несть разума: броздами и уздою челюсти их востягнеши, не приближающихся к тебе. 10 Многи раны грешному, уповающаго же на Господа милость обыдет. 11 Веселитеся о Господе, и радуйтеся, праведнии, и хвалитеся, вси правии сердцем.

Слава:





По 4-й кафисме, Трисвятое.




Таже тропари, глас 7:Смиренную мою душу посети, Господи, во гресех все житие иждившую: имже образом блудницу, приими и мене, и спаси мя. Преплавая пучину настоящаго жития, помышляю бездну многих моих зол, и не имеяй окормителя помышлений, Петров провещаваю Ти глас: спаси мя, Христе, спаси мя, Боже, яко Человеколюбец.

Слава:Скоро совнидем в невестник Христов, да вси услышим блаженный глас Христа Бога нашего: приидите, любящии Небесную славу, сопричастницы бывше мудрых дев, уяснивше свещы нашя верою.

И ныне:Душе, покайся прежде исхода твоего, суд неумытен грешным есть и нестерпимый. Возопий Господу во умилении сердца: согреших Ти в ведении и не в ведении, Щедрый, молитвами Богородицы ущедри и спаси мя.





Господи, помилуй (40) и молитва:





Тебе, Господи, единому Благому и Непамятозлобному, исповедаю грехи моя, Тебе припадаю вопия, недостойный: согреших, Господи, согреших и несмь достоин воззрети на высоту небесную от множества неправд моих. Но, Господи мой, Господи, даруй ми слезы умиления, единый Блаже и Милостивый, яко да ими Тя умолю, очиститися прежде конца от всякаго греха: страшно бо и грозно место имам проити, тела разлучився, и множество мя мрачное и безчеловечное демонов срящет, и никтоже в помощь спутствуяй или избавляяй. Тем припадаю Твоей благости, не предаждь обидящым мя, ниже да похвалятся о мне врази мои, Благий Господи, ниже да рекут: в руки нашя пришел еси, и нам предан еси. Ни, Господи, не забуди щедрот Твоих и не воздаждь ми по беззаконием моим, и не отврати лица Твоего от мене: но Ты, Господи, накажи мя, обаче милостию и щедротами. Враг же мой да не возрадуется о мне, но угаси его на мя прещения и все упраздни его действо, и даждь ми к Тебе путь неукорный, Благий Господи: занеже и согрешив, не прибегох ко иному врачу, и не прострох руки моея к богу чуждему, не отрини убо моления моего, но услыши мя Твоею благостию и утверди мое сердце страхом Твоим, и да будет благодать Твоя на мне, Господи, яко огнь попаляяй нечистыя во мне помыслы. Ты бо еси, Господи, свет, паче всякаго света; радость, паче всякия радости; упокоение, паче всякаго упокоения; жизнь истинная и спасение, пребывающее во веки веков, аминь.





КАФИСМА ПЯТАЯ



Псалом Давиду, не надписан у еврей, 32





1 Радуйтеся, праведнии, о Господе, правым подобает похвала. 2 Исповедайтеся Господеви в гуслех, во псалтири десятоструннем пойте Ему. 3 Воспойте Ему песнь нову, добре пойте Ему со восклицанием: 4 яко право слово Господне, и вся дела Его в вере. 5 Любит милостыню и суд Господь, милости Господни исполнь земля. 6 Словом Господним небеса утвердишася, и духом уст Его вся сила их. 7 Собираяй яко мех воды морския, полагаяй в сокровищах бездны. 8 Да убоится Господа вся земля, от Негоже да подвижутся вси живущии по вселенней. 9 Яко Той рече, и быша, Той повеле, и создашася. 10 Господь разоряет советы языков, отметает же мысли людей, и отметает советы князей. 11 Совет же Господень во век пребывает, помышления сердца Его в род и род. 12 Блажен язык, емуже есть Господь Бог его, люди, яже избра в наследие Себе. 13 С Небесе призре Господь, виде вся сыны человеческия. 14 От готоваго жилища Своего призре на вся живущыя на земли. 15 Создавый на едине сердца их, разумеваяй на вся дела их. 16 Не спасется царь многою силою, и исполин не спасется множеством крепости своея. 17 Лож конь во спасение, во множестве же силы своея не спасется. 18 Се очи Господни на боящыяся Его, уповающыя на милость Его. 19 Избавити от смерти душы их, и препитати я в глад. 20 Душа же наша чает Господа, яко Помощник и Защититель наш есть. 21 Яко о Нем возвеселится сердце наше, и во имя святое Его уповахом. 22 Буди, Господи, милость Твоя на нас, якоже уповахом на Тя.





Псалом Давиду, внегда измени лице свое пред Авимелехом, и отпусти его, и отъиде, 33





2 Благословлю Господа на всякое время, выну хвала Его во устех моих. 3 О Господе похвалится душа моя, да услышат кротцыи и возвеселятся. 4 Возвеличите Господа со мною и вознесем имя Его вкупе. 5 Взысках Господа и услыша мя, и от всех скорбей моих избави мя. 6 Приступите к Нему и просветитеся, и лица ваша не постыдятся. 7 Сей нищий воззва, и Господь услыша и, и от всех скорбей его спасе и. 8 Ополчится Ангел Господень окрест боящихся Его, и избавит их. 9 Вкусите и видите, яко благ Господь; блажен муж, иже уповает Нань. 10 Бойтеся Господа, вси святии Его, яко несть лишения боящымся Его. 11 Богатии обнищаша и взалкаша, взыскающии же Господа не лишатся всякаго блага. 12 Приидите, чада, послушайте мене, страху Господню научу вас. 13 Кто есть человек хотяй живот, любяй дни видети благи? 14 Удержи язык твой от зла, и устне твои, еже не глаголати льсти. 15 Уклонися от зла и сотвори благо. Взыщи мира, и пожени и. 16 очи Господни на праведныя, и уши Его в молитву их. 17 Лице же Господне, на творящыя злая, еже потребити от земли память их. 18 Воззваша праведнии, и Господь услыша их, и от всех скорбей их избави их. 19 Близ Господь сокрушенных сердцем, и смиренныя духом спасет. 20 Многи скорби праведным, и от всех их избавит я Господь. 21 Хранит Господь вся кости их, ни едина от них сокрушится. 22 Смерть грешников люта, и ненавидящии праведнаго прегрешат. 23 Избавит Господь душы раб Своих, и не прегрешат вси, уповающии на Него.

Слава:





Псалом Давиду, 34





1 Суди, Господи, обидящыя мя, побори борющыя мя. 2 Приими оружие и щит, и востани в помощь мою. 3 Изсуни мечь, и заключи сопротив гонящих мя. Рцы души моей: спасение твое есмь Аз. 4 Да постыдятся и посрамятся ищущии душу мою, да возвратятся вспять и постыдятся мыслящии ми злая. 5 Да будут яко прах пред лицем ветра, и Ангел Господень оскорбляя их. 6 Да будет путь их тма и ползок, и Ангел Господень погоняяй их: 7 яко туне скрыша ми пагубу сети своея, всуе поносиша души моей. 8 Да приидет ему сеть, юже не весть, и ловитва, юже скры, да объимет и, и в сеть да впадет в ню. 9 Душа же моя возрадуется о Господе, возвеселится о спасении Его. 10 Вся кости моя рекут: Господи, Господи, кто подобен Тебе? Избавляяй нища из руки крепльших его, и нища, и убога от расхищающих его. 11 Воставше на мя свидетеле неправеднии, яже не ведях, вопрошаху мя. 12 Воздаша ми лукавая воз благая, и безчадие души моей. 13 Аз же, внегда они стужаху ми, облачахся во вретище, и смирях постом душу мою, и молитва моя в недро мое возвратится. 14 Яко ближнему, яко брату нашему, тако угождах, яко плача и сетуя, тако смиряхся. 15 И на мя возвеселишася и собрашася: собрашася на мя раны, и не познах, разделишася, и не умилишася. 16 Искусиша мя, подражниша мя подражнением, поскрежеташа на мя зубы своими. 17 Господи, когда узриши? Устрой душу мою от злодейства их, от лев единородную мою. 18 Исповемся Тебе в церкви мнозе, в людех тяжцех восхвалю Тя. 19 Да не возрадуются о мне враждующии ми неправедно, ненавидящии мя туне и помизающии очима. 20 Яко мне убо мирная глаголаху и на гнев лести помышляху. 21 Разшириша на мя уста своя, реша: благоже, благоже, видеша очи наши. 22 Видел еси, Господи, да не премолчиши. Господи, не отступи от мене. 23 Востани, Господи, и вонми суду моему, Боже мой и Господи мой, на прю мою. 24 суди ми, Господи, по правде Твоей, Господи Боже мой, и да не возрадуются о мне. 25 Да не рекут в сердцах своих: благоже, благоже души нашей, ниже да рекут: пожрохом его. 26 Да постыдятся и посрамятся вкупе радующиися злом моим, да облекутся в студ и срам велеречующии на мя. 27 Да возрадуются и возвеселятся хотящии правды моея, и да рекут выну: да возвеличится Господь, хотящии мира рабу Его. 28 И язык мой поучится правде Твоей, весь день хвале Твоей.





В конец, отроку Господню Давиду, 35





2 Глаголет пребеззаконный согрешати в себе: несть страха Божия пред очима его. 3 Яко ульсти пред ним обрести беззаконие свое и возненавидети. 4 Глаголы уст его беззаконие и лесть, не восхоте разумети еже ублажити. 5 Беззаконие помысли на ложи своем: предста всякому пути неблагу, о злобе же не негодова. 6 Господи, на Небеси милость Твоя и истина Твоя до облак. 7 Правда Твоя, яко горы Божия, судьбы Твоя бездна многа. Человеки и скоты спасеши, Господи. 8 Яко умножил еси милость Твою, Боже, сынове же человечестии в крове крилу Твоею надеятися имут. 9 Упиются от тука дому Твоего, и потоком сладости Твоея напоиши я. 10 Яко у Тебе источник живота, во свете Твоем узрим свет. 11 Пробави милость Твою ведущим Тя и правду Твою правым сердцем. 12 Да не приидет мне нога гордыни, и рука грешнича да не подвижит мене. 13 Тамо падоша вси делающии беззаконие: изриновени быша, и не возмогут стати.

Слава:





Псалом Давиду, 36





1 Не ревнуй лукавнующым, ниже завиди творящим беззаконие. 2 Зане яко трава скоро изсшут, яко зелие злака скоро отпадут. 3 Уповай на Господа и твори благостыню, и насели землю, и упасешися в богатстве ея. 4 Насладися Господеви, и даст ти прошения сердца Твоего. 5 Открый ко Господу путь твой и уповай на Него, и Той сотворит: 6 и изведет, яко свет, правду твою и судьбу твою, яко полудне. 7 Повинися Господеви и умоли Его. Не ревнуй спеющему в пути своем, человеку, творящему законопреступление. 8 Престани от гнева и остави ярость, не ревнуй еже лукавновати. 9 Зане лукавнующии потребятся, терпящии же Господа, тии наследят землю. 10 И еще мало, и не будет грешника, и взыщеши место его, и не обрящеши. 11 Кротцыи же наследят землю и насладятся о множестве мира. 12 Назирает грешный праведнаго и поскрежещет нань зубы своими. 13 Господь же посмеется ему, зане прозирает, яко приидет день его. 14 Мечь извлекоша грешницы, напрягоша лук свой, низложити убога и нища, заклати правыя сердцем. 15 Мечь их да внидет в сердца их, и луцы их да сокрушатся. 16 Лучше малое праведнику, паче богатства грешных многа. 17 Зане мышцы грешных сокрушатся, утверждает же праведныя Господь. 18 Весть Господь пути непорочных, и достояние их в век будет. 19 Не постыдятся во время лютое, и во днех глада насытятся, яко грешницы погибнут. 20 Врази же Господни, купно прославитися им и вознестися, исчезающе яко дым исчезоша. 21 Заемлет грешный и не возвратит, праведный же щедрит и дает. 22 Яко благословящии Его наследят землю, кленущии же Его потребятся. 23 От Господа стопы человеку исправляются, и пути его восхощет зело. 24 Егда падет, не разбиется, яко Господь подкрепляет руку его. 25 Юнейший бых, ибо состарехся, и не видех праведника оставлена, ниже семени его просяща хлебы. 26 Весь день милует и взаим дает праведный, и семя его во благословение будет. 27 Уклонися от зла и сотвори благо, и вселися в век века. 28 Яко Господь любит суд и не оставит преподобных Своих, во век сохранятся. Беззаконницы же изженутся, и семя нечестивых потребится. 29 Праведницы же наследят землю и вселятся в век века на ней. 30 Уста праведнаго поучатся премудрости, и язык его возглаголет суд. 31 Закон Бога его в сердце его, и не запнутся стопы его. 32 Сматряет грешный праведнаго и ищет еже умертвити его. 33 Господь же не оставит его в руку его, ниже осудит его, егда судит ему. 34 Потерпи Господа и сохрани путь Его, и вознесет тя, еже наследити землю, внегда потреблятися грешником узриши. 35 Видех нечестиваго превозносящася и высящася, яко кедры Ливанския. 36 И мимо идох, и се не бе, и взысках его, и не обретеся место его. 37 Храни незлобие и виждь правоту, яко есть останок человеку мирну. 38 Беззаконницы же потребятся вкупе: останцы же нечестивых потребятся. 39 Спасение же праведных от Господа, и Защититель их есть во время скорби. 40 И поможет им Господь, и избавит их, и измет их от грешник, и спасет их, яко уповаша на Него.

Слава:





По 5-й кафисме,Трисвятое.





Таже тропари, глас 5.Страшный Твой Престол, лукавое мое житие. И кто мя избавит тогдашния нужды, аще не Ты помилуеши мя, Христе Боже, яко Щедр и Человеколюбец?

Слава:Попечение жития изгна мя рая, и что сотворю, отчаянный. Сего ради толку во врата и зову: Господи, Господи, отверзи ми покаянием и спаси мя.

И ныне:Кий наречем храм Твой, Богородице? Пристанище ли духовное? или рай сладости Небесныя, ходатайствен жизни некончаемыя? Вся бо имаши добрая, всегда молися Христу спастися душам нашим.





Господи, помилуй (40) и молитва:




Боже Праведный и Хвальный, Боже Великий и Крепкий, Боже Превечный, услыши грешнаго мужа молитву в час сей: услыши мя, обещавый услышати во истине Тя призывающих, и не омерзи мя, нечистыя устне имуща и во гресех содержима, упование всех концев земли и странствующих далече. Приими оружие и щит и востани в помощь мою: излей мечь и заключи сопротив гонящих мя. Запрети нечистым духовом от лица безумия моего, и да отлучится от моея мысли дух ненависти и злопомнения, дух зависти и лести, дух боязни и уныния, дух гордости и всякия иныя злобы; и да угаснет всякое разжжение и движение плоти моея, от диавольскаго действа составляемое, и да просветится моя душа и тело, и дух светом Твоего Божественнаго познания: да множеством щедрот Твоих достигну соединения веры, в мужа совершенна, в меру возраста, и прославлю со Ангелы и всеми святыми Твоими всечестное и великолепое имя Твое, Отца и Сына и Святаго Духа, ныне и присно, и во веки веков, аминь.





КАФИСМА ШЕСТАЯ



Псалом Давиду, в воспоминание о субботе, 37





2 Господи, да не яростию Твоею обличиши мене, ниже гневом Твоим накажеши мене.3 Яко стрелы Твоя унзоша во мне, и утвердил еси на мне руку Твою. 4 Несть исцеления в плоти моей от лица гнева Твоего, несть мира в костех моих от лица грех моих. 5 Яко беззакония моя превзыдоша главу мою, яко бремя тяжкое отяготеша на мне. 6 Возсмердеша и согниша раны моя от лица безумия моего. 7 Пострадах и слякохся до конца, весь день сетуя хождах. 8 Яко лядвия моя наполнишася поруганий, и несть исцеления в плоти моей. 9 Озлоблен бых и смирихся до зела, рыках от воздыхания сердца моего. 10 Господи, пред Тобою все желание мое и воздыхание мое от Тебе не утаися. 11 Сердце мое смятеся, остави мя сила моя, и свет очию моею, и той несть со мною. 12 Друзи мои и искреннии мои прямо мне приближишася и сташа, 13 и ближнии мои отдалече мене сташа и нуждахуся ищущии душу мою, и ищущии злая мне глаголаху суетная и льстивным весь день поучахуся. 14 Аз же яко глух не слышах и яко нем не отверзаяй уст своих. 15 И бых яко человек не слышай и не имый во устех своих обличения. 16 Яко на Тя, Господи, уповах, Ты услышиши, Господи Боже мой. 17 Яко рех: да не когда порадуют ми ся врази мои: и внегда подвижатися ногам моим, на мя велеречеваша. 18 Яко аз на раны готов, и болезнь моя предо мною есть выну. 19 Яко беззаконие мое аз возвещу и попекуся о гресе моем. 20 Врази же мои живут и укрепишася паче мене, и умножишася ненавидящии мя без правды. 21 Воздающии ми злая возблагая оболгаху мя, зане гонях благостыню. 22 Не остави мене, Господи Боже мой, не отступи от мене. 23 Вонми в помощь мою, Господи спасения моего.





В конец, Идифуму, песнь Давиду, 38





2 Рех: сохраню пути моя, еже не согрешати ми языком моим: положих устом моим хранило, внегда востати грешному предо мною. 3 Онемех и смирихся, и умолчах от благ, и болезнь моя обновися. 4 Согреяся сердце мое во мне, и в поучении моем разгорится огнь. Глаголах языком моим: 5 скажи ми, Господи, кончину мою и число дней моих, кое есть? Да разумею, что лишаюся аз? 6 Се пяди положил еси дни моя, и состав мой яко ничтоже пред Тобою, обаче всяческая суета всяк человек живый. 7 Убо образом ходит человек, обаче всуе мятется: сокровищствует, и не весть, кому соберет я. 8 И ныне кто терпение мое, не Господь ли? И состав мой от Тебе есть. 9 От всех беззаконий моих избави мя, поношение безумному дал мя еси. 10 Онемех и не отверзох уст моих, яко Ты сотворил еси. 11 Отстави от мене раны Твоя: от крепости бо руки Твоея аз исчезох. 12 Во обличениих о беззаконии наказал еси человека и истаял еси, яко паучину, душу его: обаче всуе всяк человек. 13 Услыши молитву мою, Господи, и моление мое внуши, слез моих не премолчи: яко пресельник аз есмь у Тебе и пришлец, якоже вси отцы мои. 14 Ослаби ми, да почию, прежде даже не отъиду, и ктому не буду.





В конец, псалом Давиду, 39





2 Терпя, потерпех Господа, и внят ми, и услыша молитву мою. 3 И возведе мя от рова страстей, и от брения тины, и постави на камени нозе мои, и исправи стопы моя, 4 и вложи во уста моя песнь нову, пение Богу нашему. Узрят мнози и убоятся, и уповают на Господа. 5 Блажен муж, емуже есть имя Господне упование его, и не призре в суеты и неистовления ложная. 6 Многа сотворил еси Ты, Господи, Боже мой, чудеса Твоя и помышлением Твоим несть кто уподобится Тебе: возвестих и глаголах, умножишася паче числа. 7 Жертвы и приношения не восхотел еси, тело же свершил ми еси, всесожжений и о гресе не взыскал еси. 8 Тогда рех: се прииду, в главизне книжне писано есть о мне: 9 еже сотворити волю Твою, Боже мой, восхотех, и закон Твой посреде чрева моего. 10 Благовестих правду в церкви велицей, се устнам моим не возбраню: Господи, Ты разумел еси. 11 Правду Твою не скрых в сердце моем, истину Твою и спасение Твое рех, не скрых милость Твою и истину Твою от сонма многа. 12 Ты же, Господи, не удали щедрот Твоих от мене: милость Твоя и истина Твоя выну да заступите мя. 13 Яко одержаша мя злая, имже несть числа, постигоша мя беззакония моя, и не возмогох зрети, умножишася паче влас главы моея, и сердце мое остави мя. 14 Благоволи, Господи, избавити мя: Господи, во еже помощи ми вонми. 15 Да постыдятся и посрамятся вкупе ищущии душу мою изъяти ю, да возвратятся вспять и постыдятся хотящии ми злая. 16 Да приимут абие студ свой глаголющии ми: благоже, благоже. 17 Да возрадуются и возвеселятся о Тебе вси ищущии Тебе, Господи, и да рекут выну: да возвеличится Господь, любящии спасение Твое. 18 Аз же нищ есмь и убог, Господь попечется о мне. Помощник мой и Защититель мой еси Ты, Боже мой, не закосни.

Слава:





В конец, псалом Давиду, 40





2 Блажен разумеваяй на нища и убога, в день лют избавит его Господь. 3 Господь да сохранит его и живит его, и да ублажит его на земли, и да не предаст его в руки врагов его. 4 Господь да поможет ему на одре болезни его: все ложе его обратил еси в болезни его. 5 Аз рех: Господи, помилуй мя, исцели душу мою, яко согреших Ти. 6 Врази мои реша мне злая: когда умрет и погибнет имя его? 7 И вхождаше видети, всуе глаголаше сердце его, собра беззаконие себе, исхождаше вон и глаголаше вкупе. 8 На мя шептаху вси врази мои, на мя помышляху злая мне. 9 Слово законопреступное возложиша на мя: еда спяй не приложит воскреснути? 10 Ибо человек мира моего, на негоже уповах, ядый хлебы моя, возвеличи на мя запинание. 11 Ты же, Господи, помилуй мя и возстави мя и воздам им. 12 В сем познах, яко восхотел мя еси, яко не возрадуется враг мой о мне. 13 Мене же за незлобие приял и утвердил мя еси пред Тобою в век. 14 Благословен Господь Бог Израилев от века и до века: буди, буди.





В конец, в разум сынов Кореовых, псалом Давиду, не надписан у еврей, 41





2 Имже образом желает елень на источники водныя, сице желает душа моя к Тебе, Боже. 3 Возжада душа моя к Богу Крепкому, Живому: когда прииду и явлюся лицу Божию? 4 Быша слезы моя мне хлеб день и нощь, внегда глаголатися мне на всяк день: где есть Бог твой? 5 Сия помянух и излиях на мя душу мою, яко пройду в место селения дивна, даже до дому Божия, во гласе радования и исповедания шума празднующаго. 6 Вскую прискорбна еси, душе моя? И вскую смущаеши мя? Уповай на Бога, яко исповемся Ему, спасение лица моего, и Бог мой. 7 Ко мне самому душа моя смятеся: сего ради помянух Тя от земли Иордански и Ермониимски, от горы малыя. 8 Бездна бездну призывает во гласе хлябий Твоих, вся высоты Твоя и волны Твоя на мне преидоша. 9 В день заповесть Господь милость Свою, и нощию песнь Его от мене, молитва Богу живота моего. 10 Реку Богу: Заступник мой еси, почто мя забыл еси? И вскую сетуя хожду, внегда оскорбляет враг? 11 Внегда сокрушатися костем моим, поношаху ми врази мои, внегда глаголати им мне на всяк день: где есть Бог твой? 12 Вскую прискорбна еси, душе моя? И вскую смущаеши мя? Уповай на Бога, яко исповемся Ему, спасение лица моего, и Бог мой.





Псалом Давиду, не надписан у еврей, 42





1 Суди ми, Боже, и разсуди прю мою, от языка непреподобна, от человека неправедна и льстива избави мя. 2 Зане Ты еси, Боже, Крепость моя, вскую отринул мя еси? И вскую сетуя хожду, внегда оскорбляет враг? 3 Посли свет Твой и истину Твою, та мя настависта и введоста мя в гору святую Твою и в селения Твоя. 4 И вниду к жертвеннику Божию, к Богу веселящему юность мою, исповемся Тебе в гуслех, Боже, Боже мой. 5 Вскую прискорбна еси, душе моя? И вскую смущаеши мя? Уповай на Бога, яко исповемся Ему, спасение лица моего, и Бог мой.

Слава:





В конец, сынов Кореовых, в разум, 43





2 Боже, ушима нашима услышахом, и отцы наши возвестиша нам дело, еже соделал еси во днех их, во днех древних. 3 Рука Твоя языки потреби, и насадил я еси, озлобил еси люди и изгнал еси я. 4 Не бо мечем своим наследиша землю, и мышца их не спасе их, но десница Твоя, и мышца Твоя, и просвещение лица Твоего, яко благоволил еси в них. 5 Ты еси Сам Царь мой и Бог мой, заповедаяй спасения Иаковля. 6 О Тебе враги нашя избодем роги, и о имени Твоем уничижим востающыя на ны. 7 Не на лук бо мой уповаю, и мечь мой не спасет мене. 8 Спасл бо еси нас от стужающих нам, и ненавидящих нас посрамил еси. 9 О Бозе похвалимся весь день и о имени Твоем исповемыся во век. 10 Ныне же отринул еси и посрамил еси нас, и не изыдеши, Боже, в силах наших. 11 Возвратил еси нас вспять при вразех наших, и ненавидящии нас расхищаху себе. 12 Дал еси нас яко овцы снеди, и во языцех разсеял ны еси. 13 Отдал еси люди Твоя без цены, и не бе множество в восклицаниих наших. 14 Положил еси нас поношение соседом нашим, подражнение и поругание сущым окрест нас. 15 Положил еси нас в притчу во языцех, покиванию главы в людех. 16 Весь день срам мой предо мною есть, и студ лица моего покры мя 17 от гласа поношающаго и оклеветающаго, от лица вражия и изгонящаго. 18 Сия вся приидоша на ны, и не забыхом Тебе, и не неправдовахом в завете Твоем. 19 И не отступи вспять сердце наше, и уклонил еси стези наша от пути Твоего. 20 Яко смирил еси нас на месте озлобления, и прикры ны сень смертная. 21 Аще забыхом имя Бога нашего и аще воздехом руки наша к богу чуждему. 22 Не Бог ли взыщет сих? Той бо весть тайная сердца. 23 Зане Тебе ради умерщвляемся весь день, вменихомся яко овцы заколения. 24 Востани, вскую спиши, Господи? Воскресни и не отрини до конца. 25 Вскую лице Твое отвращаеши? Забываеши нищету нашу и скорбь нашу? 26 Яко смирися в персть душа наша, прильпе земли утроба наша. 27 Воскресни, Господи, помози нам и избави нас имене ради Твоего.





В конец, о изменяемых сыном Кореовым, в разум, песнь о возлюбленнем, 44





2 Отрыгну сердце мое слово благо, глаголю аз дела моя цареви: язык мой трость книжника скорописца. 3 Красен добротою паче сынов человеческих, излияся благодать во устнах Твоих, сего ради благослови тя Бог во век. 4 Препояши мечь Твой по бедре Твоей, Сильне. 5 Красотою Твоею и добротою Твоею, и наляцы, и успевай, и царствуй истины ради и кротости, и правды, и наставит Тя дивно десница Твоя. 6 Стрелы Твоя изощрены, Сильне, людие под Тобою падут в сердцы враг царевых. 7 Престол Твой, Боже, в век века: жезл правости, жезл Царствия Твоего. 8 Возлюбил еси правду и возненавидел еси беззаконие, сего ради помаза Тя, Боже, Бог Твой елеем радости, паче причастник Твоих. 9 Смирна и стакти и кассиа от риз Твоих, от тяжестей слоновых, из нихже возвеселиша Тя. 10 Дщери царей в чести Твоей, предста Царица одесную Тебе, в ризах позлащенных одеяна преиспещрена. 11 Слыши, Дщи, и виждь, и приклони ухо Твое, и забуди люди Твоя, и дом отца Твоего. 12 И возжелает Царь доброты Твоея: зане Той есть Господь Твой и поклонишися Ему. 13 И дщи Тирова с дары, лицу Твоему помолятся богатии людстии. 14 Вся слава Дщере Царевы внутрь, рясны златыми одеяна и преиспещрена. 15 Приведутся Царю девы в след ея, искренния ея приведутся Тебе. 16 Приведутся в веселии и радовании, введутся в храм Царев. 17 Вместо отец твоих быша сынове твои: поставиши я князи по всей земли. 18 Помяну имя Твое во всяком роде и роде. Сего ради людие исповедятся Тебе в век и во век века.





В конец, о сынех Кореовых, о тайных, псалом 45





2 Бог нам Прибежище и Сила, Помощник в скорбех, обретших ны зело. 3 Сего ради не убоимся, внегда смущается земля и прелагаются горы в сердца морская. 4 Возшумеша и смятошася воды их, смятошася горы крепостию Его. 5 Речная устремления веселят град Божий: освятил есть селение Свое Вышний. 6 Бог посреде его, и не подвижится: поможет ему Бог утро заутра. 7 Смятошася языцы, уклонишася царствия: даде глас Свой Вышний, подвижеся земля. 8 Господь сил с нами, Заступник наш Бог Иаковль. 9 Приидите и видите дела Божия, яже положи чудеса на земли: 10 отъемля брани до конец земли, лук сокрушит и сломит оружие, и щиты сожжет огнем. 11 Упразднитеся и разумейте, яко Аз есмь Бог: вознесуся во языцех, вознесуся на земли. 12 Господь сил с нами, Заступник наш Бог Иаковль.

Слава:





По 6-й кафисме,Трисвятое.




Таже тропари, глас3: Хвалу приношу Ти, Господи, прегрешения моя вся возвещаю Ти, Боже, обратив помилуй мя.

Слава:Спаси мя, Боже мой, якоже иногда мытаря спасл еси, и блудницы слез не презревый, и мое воздыхание приими, Спасе мой, и спаси мя.

И ныне:Рабски ныне притекаю к покрову Твоему, Пренепорочная: избави мя, Богородительнице, слияния страстей, яко безстрастия Виновнаго Рождшая.





Господи, Помилуй (40) и молитва:





Благодарим Тя, Господи Боже наш, о всех благодеяниих Твоих, яже от перваго возраста до настоящаго в нас, недостойных, бывших, о ихже вемы и не вемы, о явленных и неявленных, яже делом бывших, и словом: возлюбивый нас, якоже и Единороднаго Твоего Сына о нас дати изволивый. Сподоби и нас достойны быти Твоея любве. Даждь словом Твоим мудрость и страхом Твоим вдохни крепость от Твоея силы, и аще что хотяще или не хотяще согрешихом, прости, и не вмени и сохрани душу нашу святу, и представи ю Твоему Престолу, совесть имущу чисту, и конец достоин человеколюбия Твоего. И помяни, Господи, всех призывающих имя Твое во истине: помяни всех, блага или сопротивная нам хотящих: вси бо человецы есмы, и всуе всяк человек. Темже молимся Тебе, Господи: подаждь нам Твоего благоутробия велию милость.





КАФИСМА СЕДЬМАЯ



В конец, о сынех Кореовых, псалом 46





2 Вси языцы восплещите руками, воскликните Богу гласом радования. 3 Яко Господь Вышний страшен, Царь велий по всей земли. 4 Покори люди нам и языки под ноги нашя: 5 избра нам достояние Свое, доброту Иаковлю, юже возлюби. 6 Взыде Бог в воскликновении, Господь во гласе трубне. 7 Пойте Богу нашему, пойте, пойте Цареви нашему, пойте. 8 Яко Царь всея земли Бог, пойте разумно. 9 Воцарися Бог над языки, Бог седит на Престоле святем Своем. 10 Князи людстии собрашася с Богом Авраамлим. Яко Божии державнии земли зело вознесошася.





Псалом, песни сынов Кореовых, вторыя субботы, 47





2 Велий Господь и хвален зело во граде Бога нашего, в горе святей Его. 3 Благокоренным радованием всея земли: горы Сионския, ребра северова, град Царя Великаго. 4 Бог в тяжестех его знаемь есть, егда заступает и. 5 Яко се царие земстии собрашася, снидошася вкупе. 6 Тии видевше тако, удивишася, смятошася, подвигошася. 7 Трепет прият я: тамо болезни яко раждающия. 8 Духом бурным сокрушиши корабли Фарсийския. 9 Якоже слышахом, тако и видехом во граде Господа сил, во граде Бога нашего, Бог основа и в век. 10 Прияхом, Боже, милость Твою посреде людей Твоих. 11 По имени Твоему, Боже, тако и хвала Твоя на концах земли, правды исполнь десница Твоя. 12 Да возвеселится гора Сионская и да возрадуются дщери Иудейския судеб ради Твоих, Господи. 13 Обыдите Сион и обымите его, поведите в столпех его. 14 Положите сердца ваша в силу Его и разделите домы Его, яко да повесте в роде ином. 15 Яко Той есть Бог наш во век и в век века, Той упасет нас во веки.





В конец, сыном Кореовым, псалом 48





2 Услышите сия вси языцы, внушите вси живущии по вселенней: 3 земнороднии же и сынове человечестии, вкупе богат и убог. 4 Уста моя возглаголют премудрость, и поучение сердца моего разум. 5 Приклоню в притчу ухо мое, отверзу во псалтири ганание мое. 6 Вскую боюся, в день лют? Беззаконие пяты моея обыдет мя. 7 Надеющиися на силу свою и о множестве богатства своего хвалящиися, 8 брат не избавит, избавит ли человек? Не даст Богу измены за ся, 9 и цену избавления души своея, и утрудися в век. 10 И жив будет до конца, не узрит пагубы. 11 Егда увидит премудрыя умирающыя, вкупе безумен и несмыслен погибнут и оставят чуждим богатство свое. 12 И гроби их жилища их во век, селения их в род и род, нарекоша имена своя на землях. 13 И человек в чести сый не разуме, приложися скотом несмысленным и уподобися им. 14 Сей путь их соблазн им, и по сих во устех своих благоволят. 15 Яко овцы во аде положени суть, смерть упасет я, и обладают ими правии заутра, и помощь их обетшает во аде, от славы своея изриновени быша. 16 Обаче Бог избавит душу мою из руки адовы, егда приемлет мя. 17 Не убойся, егда разбогатеет человек или егда умножится слава дому его: 18 яко внегда умрети ему, не возмет вся, ниже снидет с ним слава его. 19 Яко душа его в животе его благословится: исповестся Тебе, егда благосотвориши ему. 20 Внидет даже до рода отец своих, даже до века не узрит света. 21 И человек в чести сый не разуме, приложися скотом несмысленным и уподобися им.

Слава:





Псалом Асафу, 49





1 Бог богов Господь глагола и призва землю от восток солнца до запад. 2 От Сиона благолепие красоты Его. 3 Бог яве приидет, Бог наш, и не премолчит: огнь пред Ним возгорится, и окрест Его буря зельна. 4 Призовет Небо свыше и землю разсудити люди Своя. 5 Соберите Ему преподобныя Его, завещающыя завет Его о жертвах. 6 И возвестят небеса правду Его, яко Бог судия есть. 7 Услышите, людие мои, и возглаголю вам, Израилю, и засвидетельствую тебе: Бог, Бог твой есмь Аз. 8 Не о жертвах твоих обличу тя, всесожжения же Твоя предо Мною суть выну. 9 Не прииму от дому Твоего тельцов, ниже от стад твоих козлов. 10 Яко мои суть вси зверие дубравнии, скоти в горах и волове. 11 Познах вся птицы небесныя, и красота сельная со Мною есть. 12 Аще взалчу, не реку тебе: Моя бо есть вселенная и исполнение ея. 13 Еда ям мяса юнча или кровь козлов пию? 14 Пожри Богови жертву хвалы и воздаждь Вышнему молитвы Твоя. 15 И призови Мя в день скорби твоея, и изму тя, и прославиши Мя. 16 Грешнику же рече Бог: вскую ты поведаеши оправдания Моя и восприемлеши завет Мой усты твоими? 17 Ты же возненавидел еси наказание и отвергл еси словеса Моя вспять. 18 Аще видел еси татя, текл еси с ним, и с прелюбодеем участие твое полагал еси. 19 Уста Твоя умножиша злобу, и язык твой сплеташе льщения. 20 Седя, на брата твоего клеветал еси и на сына матере твоея полагал еси соблазн. 21 Сия сотворил еси и умолчах, вознепщевал еси беззаконие, яко буду тебе подобен. Обличу тя и представлю пред лицем твоим грехи Твоя. 22 Разумейте убо сия, забывающии Бога, да не когда похитит, и не бует избавляяй. 23 Жертва хвалы прославит Мя, и тамо путь, имже явлю ему спасение Мое.





В конец, псалом Давиду, внегда внити к нему Нафану пророку, 2 егда вниде к Вирсавии, жене Уриеве, 50





3 Помилуй мя, Боже, по велицей милости Твоей, и по множеству щедрот Твоих очисти беззаконие мое. 4 Наипаче омый мя от беззакония моего, и от греха моего очисти мя. 5 Яко беззаконие мое аз знаю и грех мой предо мною есть выну. 6 Тебе Единому согреших, и лукавое пред Тобою сотворих, яко да оправдишися во словесех Твоих и победиши, внегда судити Ти. 7 Се бо в беззакониих зачат есмь, и во гресех роди мя мати моя. 8 Се бо истину возлюбил еси, безвестная и тайная премудрости Твоея явил ми еси. 9 Окропиши мя иссопом, и очищуся, омыеши мя, и паче снега убелюся. 10 Слуху моему даси радость и веселие, возрадуются кости смиренныя. 11 Отврати лице Твое от грех моих, и вся беззакония моя очисти. 12 Сердце чисто созижди во мне, Боже, и дух прав обнови во утробе моей. 13 Не отвержи мене от лица Твоего, и Духа Твоего Святаго не отыми от мене. 14 Воздаждь ми радость спасения Твоего, и Духом Владычним утверди мя. 15 Научу беззаконныя путем Твоим, и нечестивии к Тебе обратятся. 16 Избави мя от кровей, Боже, Боже спасения моего, возрадуется язык мой правде Твоей. 17 Господи, устне мои отверзеши, и уста моя возвестят хвалу Твою. 18 Яко аще бы восхотел еси жертвы, дал бых убо, всесожжения не благоволиши. 19 Жертва Богу дух сокрушен, сердце сокрушенно и смиренно Бог не уничижит. 20 Ублажи, Господи, благоволением Твоим Сиона, и да созиждутся стены Иерусалимския. 21 тогда благоволиши жертву правды, возношение и всесожегаемая: тогда возложат на олтарь Твой тельцы.

Слава:





В конец, разума Давиду, 2 внегда приити Доику Идумейску, и возвестити Саулу, и рещи ему: прииде Давид в дом Авимелехов, 51





3 Что хвалишися во злобе, сильне? Беззаконие весь день. 4 Неправду умысли язык твой, яко бритву изощрену сотворил еси лесть. 5 Возлюбил еси злобу паче благостыни, неправду неже глаголати правду. 6 Возлюбил еси вся глаголы потопныя, язык льстив. 7 Сего ради Бог разрушит тя до конца, восторгнет тя, и преселит тя от селения твоего и корень твой от земли живых. 8 Узрят праведнии и убоятся, и о нем возсмеются и рекут: 9 се человек, иже не положи Бога Помощника себе, но упова на множество богатства своего, и возможе суетою своею. 10 Аз же яко маслина плодовита в дому Божии, уповах на милость Божию во век и в век века. 11 Исповемся Тебе во век, яко сотворил еси, и терплю имя Твое, яко благо пред преподобными Твоими.





В конец, о Маелефе, разума Давиду, 52





2 Рече безумен в сердце своем: несть Бог, растлеша и омерзишася в беззакониих, несть творяй благое. 3 Бог с Небесе приниче на сыны человеческия, видети, аще есть разумеваяй или взыскаяй Бога? 4 Вси уклонишася, вкупе непотребни быша, несть творяй благое, несть до единаго. 5 Ни ли уразумеют вси делающии беззаконие, снедающии люди моя в снедь хлеба, Господа не призваша. 6 Тамо устрашишася страха, идеже не бе страх, яко Бог разсыпа кости человекоугодников: постыдешася, яко Бог уничижи их. 7 Кто даст от Сиона спасение Израилево? Внегда возвратит Бог пленение людей Своих, возрадуется Иаков и возвеселится Израиль.





В конец, в песнех разума Давиду, 2 внегда приити Зифеем, и рещи Саулови: не се ли Давид скрыся в нас; 53





3 Боже, во имя Твое спаси мя, и в силе Твоей суди ми. 4 Боже, услыши молитву мою, внуши глаголы уст моих. 5 Яко чуждии восташа на мя и крепцыи взыскаша душу мою, и не предложиша Бога пред собою. 6 Се бо Бог помогает ми, и Господь Заступник души моей. 7 Отвратит злая врагом моим, истиною Твоею потреби их. 8 Волею пожру Тебе, исповемся имени Твоему, Господи, яко благо, 9 яко от всякия печали избавил мя еси, и на враги моя воззре око мое.





В конец, в песнех разума Асафу, псалом 54





2 Внуши, Боже, молитву мою и не презри моления моего. 3 Вонми ми и услыши мя: возскорбех печалию моею и смятохся. 4 От гласа вражия и от стужения грешнича, яко уклониша на мя беззаконие и во гневе враждоваху ми. 5 Сердце мое смятеся во мне и боязнь смерти нападе на мя. 6 Страх и трепет прииде на мя и покры мя тьма. 7 И рех: кто даст ми криле, яко голубине? И полещу, и почию? 8 Се удалихся бегая и водворихся в пустыни. 9 Чаях Бога, спасающаго мя от малодушия и от бури. 10 Потопи, Господи, и раздели языки их: яко видех беззаконие и пререкание во граде. 11 Днем и нощию обыдет и по стенам его. Беззаконие и труд посреде его и неправда. 12 И не оскуде от стогн его лихва и лесть. 13 Яко аще бы враг поносил ми, претерпел бых убо, и аще бы ненавидяй мя на мя велеречевал, укрыл бых ся от него. 14 Ты же, человече равнодушне, владыко мой и знаемый мой, 15 иже купно наслаждался еси со мною брашен, в дому Божии ходихом единомышлением. 16 Да приидет же смерть на ня, и да снидут во ад живи, яко лукавство в жилищах их, посреде их. 17 Аз к Богу воззвах, и Господь услыша мя. 18 Вечер и заутра, и полудне повем, и возвещу, и услышит глас мой. 19 Избавит миром душу мою от приближающихся мне, яко во мнозе бяху со мною. 20 Услышит Бог и смирит я, Сый прежде век. Несть бо им изменения, яко не убояшася Бога.21 Простре руку свою на воздаяние, оскверниша завет Его. 22 Разделишася от гнева лица Его, и приближишася сердца их, умякнуша словеса их паче елеа, и та суть стрелы. 23 Возверзи на Господа печаль твою, и Той тя препитает, не даст в век молвы праведнику. 24 Ты же, Боже, низведеши их во студенец истления, мужие кровей и льсти не преполовят дней своих. Аз же, Господи, уповаю на Тя.

Слава:





По 7-й кафисме,Трисвятое.




Таже тропари, глас 5:Судии седящему, и Ангелом стоящим, трубе гласящей, пламени горящу, что сотвориши, душе моя, ведома на суд? тогда бо лютая Твоя предстанут, и тайная обличатся согрешения. Темже прежде конца возопий судии: Боже, очисти мя и спаси мя.

Слава:Вси побдим, и Христа усрящим со множеством елеа и свещами светлыми, яко да чертога внутрь сподобимся, иже бо вне дверей постигнувый, бездельно Богови воззовет: помилуй мя.

И ныне:На одре лежя согрешений многих, окрадаемь есмь в надежди спасения моего, ибо сон моея лености ходатайствует души моей муку. Но Ты, Боже, рождейся от Девы, воздвигни мя к Твоему пению, да славлю Тя.





Господи, Помилуй (40) и молитва:





Господи, Боже мой, яко Благ и Человеколюбец, многия милости сотворил еси со мною, яже не чаях видети, и что воздам Твоей благости, Господи мой, Господи? Благодарю Твое многопетое имя, благодарю Твое неисповедимое на мне благоутробие, благодарю безприкладное Твое долготерпение. И отныне заступи, и помози мне, и покрый мя, Владыко, от всех, еже не ктому согрешати пред Тобою: Ты бо веси естества моего удобопоползновенное, Ты веси безумие мое, Ты веси мною содеянная, яже в ведении и не в ведении, яже вольная и невольная, яже в нощи и во дни, и во уме, и мысли, яко Благ убо и Человеколюбец Бог, очисти я росою милости Твоея, Преблагий Господи, и спаси нас имене ради Твоего святаго, имиже веси судьбами. Ты бо еси Свет и Истина, и Живот, и Тебе славу возсылаем, Отцу и Сыну и Святому Духу, ныне и присно и во веки веков, аминь.





КАФИСМА ВОСЬМАЯ



В конец, о людех, от святых удаленных, Давиду в столпописание, внегда удержаша и иноплеменницы в Гефе, псалом 55.





2 Помилуй мя, Боже, яко попра мя человек, весь день боря стужи ми. 3 Попраша мя врази мои весь день, яко мнози борющии мя с высоты. 4 В день не убоюся, аз же уповаю на Тя. 5 О Бозе похвалю словеса моя, на Бога уповах, не убоюся, что сотворит мне плоть? 6 Весь день словес моих гнушахуся, на мя вся помышления их на зло. 7 Вселятся и скрыют, тии пяту мою сохранят, якоже потерпеша душу мою. 8 Ни о чесомже отринеши я, гневом люди низведеши. 9 Боже, живот мой возвестих Тебе, положил еси слезы моя пред Тобою, яко и во обетовании Твоем. 10 Да возвратятся врази мои вспять, воньже аще день призову Тя, се познах, яко Бог мой еси Ты. 11 О Бозе похвалю глагол, о Господе похвалю слово. 12 На Бога уповах, не убоюся, что сотворит мне человек? 13 Во мне, Боже, молитвы, яже воздам хвалы Твоея, 14 яко избавил еси душу мою от смерти, очи мои от слез, и нозе мои от поползновения, благоугожду пред Господем во свете живых.





В конец, да не растлиши, Давиду в столпописание, внегда ему отбегати от лица Саулова в пещеру, 56





2 Помилуй мя, Боже, помилуй мя, яко на Тя упова душа моя, и на сень крилу Твоею надеюся, дондеже прейдет беззаконие. 3 Воззову к Богу Вышнему, Богу, благодеявшему мне. 4 Посла с Небесе и спасе мя, даде в поношение попирающыя мя, посла Бог милость Свою и истину Свою, 5 и избави душу мою от среды скимнов. Поспах смущен, сынове человечестии, зубы их оружия и стрелы, и язык их меч остр. 6 Вознесися на Небеса, Боже, и по всей земли слава Твоя. 7 Сеть уготоваша ногам моим и слякоша душу мою, ископаша пред лицем моим яму и впадоша в ню. 8 Готово сердце мое, Боже, готово сердце мое, воспою и пою во славе моей. 9 Востани слава моя, востани псалтирю и гусли, востану рано. 10 Исповемся Тебе в людех, Господи, воспою Тебе во языцех, 11 яко возвеличися до Небес милость Твоя, и даже до облак истина Твоя. 12 Вознесися на Небеса, Боже, и по всей земли слава Твоя.





В конец, да не растлиши, Давиду в столпописание, 57





2 Аще воистинну убо правду глаголете, правая судите, сынове человечестии. 3 Ибо в сердце беззаконие делаете на земли, неправду руки ваша сплетают.4 Очуждишася грешницы от ложесн, заблудиша от чрева, глаголаша лжу. 5 Ярость их по подобию змиину, яко аспида глуха и затыкающаго уши свои, 6 иже не услышит гласа обавающих, обаваемь обавается от премудра. 7 Бог сокрушит зубы их во устех их, членовныя львов сокрушил есть Господь.8 Уничижатся яко вода мимотекущая, напряжет лук свой, дондеже изнемогут. 9 Яко воск растаяв отъимутся, паде огнь на них и не видеша солнца. 10 Прежде еже разумети терния вашего рамна, яко живы, яко во гневе пожрет я .11 Возвеселится праведник, егда увидит отмщение, руце свои умыет в крови грешника. 12 И речет человек: аще убо есть плод праведнику, убо есть Бог судя им на земли.

Слава:





В конец, да не растлиши, Давиду в столпописание, внегда посла Саул, и стреже дом его, еже умертвити его, 58





2 Изми мя от враг моих, Боже, и от востающих на мя избави мя. 3 Избави мя от делающих беззаконие и от муж кровей спаси мя. 4 Яко се уловиша душу мою, нападоша на мя крепцыи, ниже беззаконие мое, ниже грех мой, Господи. 5 Без беззакония текох и исправих, востани в сретение мое и виждь. 6 И ты, Господи Боже сил, Боже Израилев, вонми посетити вся языки, да не ущедриши вся делающыя беззаконие. 7 Возвратятся на вечер и взалчут, яко пес, и обыдут град. 8 Се тии отвещают усты своими, и меч во устнах их, яко кто слыша? 9 И Ты, Господи, посмеешися им, уничижиши вся языки. 10 Державу мою к Тебе сохраню, яко Ты, Боже, Заступник мой еси. 11 Бог мой, милость Его предварит мя, Бог мой, явит мне на вразех моих. 12 Не убий их, да не когда забудут закон Твой, расточи я силою Твоею и низведи я, Защитниче мой, Господи. 13 Грех уст их, слово устен их, и яти да будут в гордыни своей, и от клятвы и лжи возвестятся в кончине. 14 Во гневе кончины, и не будут и уведят, яко Бог владычествует Иаковом и концы земли. 15 Возвратятся на вечер, и взалчут, яко пес, и обыдут град. 16 Тии разыдутся ясти. Аще ли же не насытятся, и поропщут. 17 Аз же воспою силу Твою и возрадуюся заутра о милости Твоей, яко был еси Заступник мой и Прибежище мое в день скорби моея. 18 Помощник мой еси, Тебе пою: яко Бог Заступник мой еси, Боже мой, милость моя.





В конец, о изменитися хотящих, в столпописание Давиду, в научение: 2 внегда сожже средоречие Сирийское, и Сирию Совальскую, и возвратися Иоав, и порази Едома в дебри Солей дванадесять тысящ, 59





3 Боже, отринул ны еси и низложил еси нас, разгневался еси, и ущедрил еси нас. 4 Стрясл еси землю и смутил еси ю ,исцели сокрушение ея, яко подвижеся. 5 Показал еси людем Твоим жестокая, напоил еси нас вином умиления. 6 Дал еси боящымся Тебе знамение, еже убежати от лица лука. 7 Яко да избавятся возлюбленнии Твои, спаси десницею Твоею и услыши мя. 8 Бог возглагола во святем Своем: возрадуюся и разделю Сикиму, и юдоль жилищ размерю. 9 Мой есть Галаад, и Мой есть Манассий, и Ефрем - крепость главы Моея, Иуда - царь Мой. 10 Моав - коноб упования Моего, на Идумею простру сапог Мой, Мне иноплеменницы покоришася. 11 Кто введет мя во град ограждения? или кто наставит мя до Идумеи? 12 Не Ты ли, Боже, отринувый нас? И не изыдеши, Боже, в силах наших? 13 Даждь нам помощь от скорби, и суетно спасение человеческо. 14 О Бозе сотворим силу, и Той уничижит стужающыя нам.





В конец, в песнех, Давиду, псалом 60





2 Услыши, Боже, моление мое, вонми молитве моей. 3 От конец земли к Тебе воззвах, внегда уны сердце мое, на камень вознесл мя еси, наставил мя еси. 4 Яко был еси упование мое, столп крепости от лица вражия. 5 Вселюся в селении Твоем во веки, покрыюся в крове крил Твоих. 6 Яко Ты, Боже, услышал еси молитвы моя, дал еси достояние боящымся имене Твоего. 7 Дни на дни царевы приложиши, лета его до дне рода и рода. 8 Пребудет в век пред Богом, милость и истину Его кто взыщет? 9 Тако воспою имени Твоему во веки, воздати ми молитвы моя день от дне.

Слава:





В конец, о Идифуме, псалом Давиду, 61





2 Не Богу ли повинется душа моя? От Того бо спасение мое. 3 Ибо Той Бог мой и Спас мой, Заступник мой, не подвижуся наипаче. 4 Доколе належите на человека? Убиваете вси вы, яко стене преклонене, и оплоту возриновену. 5 Обаче цену мою совещаша отринути, текоша в жажди, усты своими благословляху и сердцем своим кленяху. 6 Обаче Богови повинися, душе моя, яко от Того терпение мое. 7 Ибо Той Бог мой и Спас мой, Заступник мой, не преселюся. 8 О Бозе спасение мое и слава моя, Бог помощи моея, и упование мое на Бога.9 Уповайте на Него весь сонм людей, излияйте пред Ним сердца ваша, яко Бог помощник наш. 10 Обаче суетни сынове человечестии, лживи сынове человечестии в мерилех еже неправдовати, тии от суеты вкупе. 11 Не уповайте на неправду и на восхищение не желайте. Богатство аще течет, не прилагайте сердца. 12 Единою глагола Бог, двоя сия слышах, зане держава Божия, 13 и Твоя, Господи, милость, яко Ты воздаси комуждо по делом его.





Псалом Давиду, внегда быти ему в пустыни Иудейстей, 62





2 Боже, Боже мой, к Тебе утренюю, возжада Тебе душа моя, коль множицею Тебе плоть моя, в земли пусте и непроходне, и безводне. 3 Тако во святем явихся Тебе, видети силу Твою и славу Твою. 4 Яко лучши милость Твоя паче живот, устне мои похвалите Тя. 5 Тако благословлю Тя в животе моем, о имени Твоем воздежу руце мои. 6 Яко от тука и масти да исполнится душа моя, и устнама радости восхвалят Тя уста моя. 7 Аще поминах Тя на постели моей, на утренних поучахся в Тя. 8 Яко был еси Помощник мой, и в крове крилу Твоею возрадуюся. 9 Прильпе душа моя по Тебе, мене же прият десница Твоя. 10 Тии же всуе искаша душу мою, внидут в преисподняя земли, 11 предадятся в руки оружия, части лисовом будут. 12 Царь же возвеселится о Бозе, похвалится всяк кленыйся Им, яко заградишася уста глаголющих неправедная.





В конец, псалом Давиду, 63





2 Услыши, Боже, глас мой, внегда молити ми ся к Тебе, от страха вражия изми душу мою. 3 Покрый мя от сонма лукавнующих, от множества делающих неправду. 4 Иже изостриша, яко мечь, языки своя, напрягоша лук свой, вещь горьку, 5 состреляти в тайных непорочна, внезапу состреляют его и не убоятся. 6 Утвердиша себе слово лукавое, поведаша скрыти сеть, реша: кто узрит их? 7 Испыташа беззаконие, исчезоша испытающии испытания, приступит человек, и сердце глубоко, 8 и вознесется Бог. Стрелы младенец быша язвы их, 9 и изнемогоша на ня языцы их. Смутишася вси видящии их, 10 и убояся всяк человек, и возвестиша дела Божия, и творения Его разумеша. 11 Возвеселится праведник о Господе и уповает на Него, и похвалятся вси правии сердцем.

Слава:





По 8-й кафисме,Трисвятое.




Таже тропари, глас 5:Во глубины мя греха поползшася, треволнение обуревает отчаяния, но предвари, Христе, яко Всесилен, Управителю всех, и ко пристанищу тихому устреми безстрастия, за благоутробие, Спасе, и спаси мя.

Слава:Душе, яже зде привременна, тамо же вечна, зрю судилище, и на Престоле судию, и трепещу изречения: прочее, душе, обратися, суд непрощаемь.

И ныне:Надежде ненадеемых, Помоще безпомощных, Заступление на Тя уповающих, святая Владычице Богородице, помощь Твою низпосли нам.





Господи, помилуй (40) и молитва:





Господи Щедрый и Милостивый, Долготерпеливе и Многомилостиве, внуши молитву и вонми гласу моления моего: сотвори со мною знамение во благо, настави мя на путь Твой, еже ходити во истине Твоей, возвесели сердце мое, во еже боятися имене Твоего Святаго, занеже велий еси, и творяй чудеса. Ты еси Бог Един, и несть подобен Тебе в бозех, Господи, Сильный в милости, и Благий в крепости, во еже помогати и утешати, и спасати вся уповающыя на имя Твое, Отца и Сына и Святаго Духа, ныне и присно, и во веки веков, аминь.





КАФИСМА ДЕВЯТАЯ



В конец, псалом песни Давиду, песнь Иеремиева и Иезекиилева, людей преселения, егда хотяху исходити, 64





2 Тебе подобает песнь, Боже, в Сионе, и Тебе воздастся молитва во Иерусалиме. 3 Услыши молитву мою, к Тебе всяка плоть приидет. 4 Словеса беззаконник премогоша нас, и нечестия наша Ты очистиши. 5 Блажен, егоже избрал еси и приял, вселится во дворех Твоих. Исполнимся во благих дому Твоего, свят храм Твой, 6 дивен в правде. Услыши ны, Боже, Спасителю наш, упование всех концей земли, и сущих в мори далече, 7 уготовляяй горы крепостию Своею, препоясан силою, 8 смущаяй глубину морскую, шуму волн его кто постоит? Смятутся языцы, 9 и убоятся живущии в концах от знамений Твоих, исходы утра и вечера украсиши. 10 Посетил еси землю и упоил еси ю, умножил еси обогатити ю. Река Божия наполнися вод. Уготовал еси пищу им, яко тако [есть] уготование. 11 Бразды ея упой, умножи жита ея, в каплях ея возвеселится возсияющи. 12 Благословиши венец лета благости Твоея, и поля Твоя исполнятся тука, 13 разботеют красная пустыни, и радостию холми препояшутся. 14 Одеяшася овни овчии, и удолия умножат пшеницу, воззовут, ибо воспоют.





В конец, песнь псалма воскресения, 65





2 Воскликните Господеви, вся земля, пойте же имени Его, дадите славу хвале Его. 3 Рцыте Богу: коль страшна дела Твоя? Во множестве силы Твоея солжут Тебе врази Твои. 4 Вся земля да поклонится Тебе и поет Тебе, да поет же имени Твоему, Вышний. 5 Приидите и видите дела Божия, коль страшен в советех паче сынов человеческих. 6 Обращаяй море в сушу, в реце пройдут ногами, тамо возвеселимся о Нем, 7 Владычествующем силою Своею веком. Очи Его на языки призираете, преогорчевающии да не возносятся в себе. 8 Благословите, языцы, Бога нашего и услышан сотворите глас хвалы Его, 9 положшаго душу мою в живот и не давшаго во смятение ног моих. 10 Яко искусил ны еси, Боже, разжегл ны еси, якоже разжизается сребро. 11 Ввел ны еси в сеть, положил еси скорби на хребте нашем. 12 Возвел еси человеки на главы наша, проидохом сквозе огнь и воду, и извел еси ны в покой. 13 Вниду в дом Твой со всесожжением, воздам Тебе молитвы моя, 14 яже изрекосте устне мои, и глаголаша уста моя в скорби моей, 15 всесожжения тучна вознесу Тебе с кадилом, и овны, вознесу Тебе волы с козлы. 16 Приидите, услышите, и повем вам, вси боящиися Бога, елика сотвори души моей. 17 К Нему усты моими воззвах и вознесох под языком моим. 18 Неправду аще узрех в сердце моем, да не услышит мене Господь. 19 Сего ради услыша мя Бог, внят гласу моления моего. 20 Благословен Бог, иже не отстави молитву мою и милость Свою от мене.





В конец, в песнех, псалом песни Давиду, 66





2 Боже, ущедри ны и благослови ны, просвети лице Твое на ны и помилуй ны. 3 Познати на земли путь Твой, во всех языцех спасение Твое. 4 Да исповедятся Тебе людие, Боже, да исповедятся Тебе людие вси. 5 Да возвеселятся и да возрадуются языцы, яко судиши людем правотою и языки на земли наставиши. 6 Да исповедятся Тебе людие, Боже, да исповедятся Тебе людие вси. 7 Земля даде плод свой, благослови ны, Боже, Боже наш, 8 благослови ны, Боже, и да убоятся Его вси концы земли.

Слава:





В конец, псалом песни Давиду, 67





2 Да воскреснет Бог, и расточатся врази Его, и да бежат от лица Его ненавидящии Его. 3 Яко исчезает дым, да исчезнут, яко тает воск от лица огня, тако да погибнут грешницы от лица Божия, 4 а праведницы да возвеселятся, да возрадуются пред Богом, да насладятся в веселии. 5 Воспойте Богу, пойте имени Его, путесотворите возшедшему на запады. Господь имя Ему, и радуйтеся пред Ним. 6 Да смятутся от лица Его, Отца сирых и судии вдовиц: Бог в месте святем Своем. 7 Бог вселяет единомысленныя в дом, изводя окованныя мужеством, такожде преогорчевающыя живущыя во гробех. 8 Боже, внегда исходити Тебе пред людьми Твоими, внегда мимоходити Тебе в пустыни, 9 земля потрясеся, ибо небеса кануша от лица Бога Синаина, от лица Бога Израилева. 10 Дождь волен отлучиши, Боже, достоянию Твоему и изнеможе, Ты же совершил еси е. 11 Животная Твоя живут на ней, уготовал еси благостию Твоею нищему, Боже. 12 Господь даст глагол благовествующым силою многою. 13 Царь сил возлюбленнаго, красотою дому разделити корысти. 14 Аще поспите посреде предел, криле голубине посребрене, и междорамия ея в блещании злата. 15 Внегда разнствит Небесный цари на ней, оснежатся в Селмоне. 16 Гора Божия, гора тучная, гора усыренная, гора тучная. 17 Вскую непщуете горы усыренныя? Гора, юже благоволи Бог жити в ней, ибо Господь вселится до конца. 18 Колесница Божия тмами тем, тысяща гобзующих, Господь в них в Синаи во святем. 19 Возшел еси на высоту, пленил еси плен, приял еси даяния в человецех, ибо не покаряющыяся, еже вселитися. 20 Господь Бог благословен, благословен Господь день дне, поспешит нам Бог спасений наших. 21 Бог наш, Бог еже спасати, и Господня, Господня исходища смертная. 22 Обаче Бог сокрушит главы врагов Своих, верх влас преходящих в прегрешениих своих. 23 Рече Господь: от Васана обращу, обращу во глубинах морских. 24 Яко да омочится нога Твоя в крови, язык пес твоих, от враг от него. 25 Видена быша шествия Твоя, Боже, шествия Бога моего Царя, иже во святем, 26 предвариша князи близ поющих, посреде дев тимпанниц. 27 В церквах благословите Бога, Господа от источник Израилевых. 28 Тамо Вениамин юнейший во ужасе, князи Иудовы владыки их, князи Завулони, князи Неффалимли. 29 Заповеждь, Боже, силою Твоею, укрепи, Боже, сие, еже соделал еси в нас. 30 От храма Твоего во Иерусалим Тебе принесут царие дары. 31 Запрети зверем тростным, сонм юнец в юницах людских, еже затворити искушенныя сребром, расточи языки хотящыя бранем. 32 Приидут молитвенницы от Египта, Ефиопиа предварит руку свою к Богу. 33 Царства земная, пойте Богу, воспойте Господеви, 34 возшедшему на Небо небесе на востоки, се даст гласу Своему глас силы. 35 Дадите славу Богови, на Израили велелепота Его, и сила Его на облацех. 36 Дивен Бог во святых Своих, Бог Израилев: Той даст силу и державу людем Своим, благословен Бог.

Слава:





В конец, о изменшихся, псалом Давиду, 68





2 Спаси, мя, Боже, яко внидоша воды до души моея. 3 Углебох в тимении глубины, и несть постояния. Приидох во глубины морския, и буря потопи мя. 4 Утрудихся зовый, измолче гортань мой, исчезосте очи мои, от еже уповати ми на Бога моего. 5 Умножишася паче влас главы моея ненавидящии мя туне, укрепишася врази мои, изгонящии мя неправедно: яже не восхищах, тогда воздаях. 6 Боже, Ты уведел еси безумие мое, и прегрешения моя от Тебе не утаишася. 7 Да не постыдятся о мне терпящии Тебе, Господи, Господи сил, ниже да посрамятся о мне ищущии Тебе, Боже Израилев. 8 Яко Тебе ради претерпех поношение, покры срамота лице мое. 9 Чуждь бых братии моей, и странен сыновом матepe моея. 10 Яко ревность дому Твоего снеде мя, и поношения поносящих Ти нападоша на мя. 11 И покрых постом душу мою, и бысть в поношение мне, 12 и положих одеяние мое вретище, и бых им в притчу. 13 О мне глумляхуся седящии во вратех, и о мне пояху пиющии вино. 14 Аз же молитвою моею к Тебе, Боже, время благоволения, Боже, во множестве милости Твоея услыши мя, во истине спасения Твоего. 15 Спаси мя от брения, да не углебну, да избавлюся от ненавидящих мя и от глубоких вод. 16 Да не потопит мене буря водная, ниже да пожрет мене глубина, ниже сведет о мне ровенник уст своих. 17 Услыши мя, Господи, яко блага милость Твоя, по множеству щедрот Твоих призри на мя. 18 Не отврати лица Твоего от отрока Твоего, яко скорблю, скоро услыши мя. 19 Вонми души моей, и избави ю, враг моих ради избави мя. 20 Ты бо веси поношение мое и студ мой, и срамоту мою: пред Тобою вси оскорбляющии мя. 21 Поношение чаяше душа моя, и страсть и ждах соскорбящаго, и не бе, и утешающих, и не обретох. 22 И даша в снедь мою желчь, и в жажду мою напоиша мя оцта. 23 Да будет трапеза их пред ними в сеть, и в воздаяние, и в соблазн. 24 Да помрачатся очи их, еже не видети, и хребет их выну сляцы. 25 Пролей на ня гнев Твой, и ярость гнева Твоего да постигнет их. 26 Да будет двор их пуст, и в жилищах их да не будет живый. 27 Зане егоже Ты поразил еси, тии погнаша, и к болезни язв моих приложиша. 28 Приложи беззаконие к беззаконию их, и да не внидут в правду Твою. 29 Да потребятся от книги живых и с праведными да не напишутся. 30 Нищ и боляй есмь аз: спасение Твое, Боже, да приимет мя. 31 Восхвалю имя Бога моего с песнию, возвеличу Его во хвалении: 32 и угодно будет Богу паче тельца юна, роги износяща и пазнокти. 33 Да узрят нищии и возвеселятся: взыщите Бога, и жива будет душа ваша. 34 Яко услыша убогия Господь и окованныя Своя не уничижи. 35 Да восхвалят Его небеса и земля, море и вся живущая в нем. 36 Яко Бог спасет Сиона, и созиждутся гради Иудейстии, и вселятся тамо, и наследят и, 37 и семя рабов Твоих удержит и, и любящии имя Твое вселятся в нем.





В конец, Давиду в воспоминание, во еже спасти мя Господу, 69





2 Боже, в помощь мою вонми, Господи, помощи ми потщися. 3 Да постыдятся и посрамятся ищущии душу мою, да возвратятся вспять и постыдятся хотящии ми злая. 4 Да возвратятся абие стыдящеся глаголющии ми: благоже, благоже. 5 Да возрадуются и возвеселятся о Тебе вси ищущии Тебе, Боже, и да глаголют выну, да возвеличится Господь, любящии спасение Твое: 6 аз же нищ есмь и убог, Боже, помози ми: Помощник мой и Избавитель мой еси Ты, Господи, не закосни.

Слава:





По 9-й кафисме, Трисвятое.




Таже тропари, глас6: Помышляю день страшный и плачу деяний моих лукавых, како отвещаю Безсмертному Царю? Или коим дерзновением воззрю на судию, блудный аз? Благоутробный Отче, Сыне единородный, Душе Святый, помилуй мя.

Слава:Во юдоли плачевне, на месте, еже завещал еси, егда сядеши, Милостиве, сотворити праведный суд, не обличи моя сокровенная, ниже посрами мене пред Ангелы, но пощади мя, Боже, и помилуй мя.

И ныне:Упование и покров державный к Тебе притекающих, Богородительнице, благое предстательство мира, моли со безплотными прилежно, Егоже родила еси Человеколюбнейшаго Бога, избавитися душам нашым от всякаго прещения, Едина Благословенная.





Господи, Помилуй (40) и молитва:





Владыко Господи, Боже наш, Иже Един окаянныя моея души недуг и сея исцеление ведый, исцели ю, якоже веси, ради множества милости Твоея и щедрот Твоих, понеже от дел моих несть пластыря приложити ей, ниже елеа, ни обязания, но Ты, пришедый не праведныя призвати, но грешныя в покаяние, помилуй, ущедри, прости ю, раздери рукописание многих моих и студных деяний и настави мя на правый путь Твой, да, ходяй во истине Твоей, возмогу избежати стрел лукаваго и сице предстану неосужденно пред страшным престолом Твоим, славя и воспевая Пресвятое Твое имя во веки, аминь.





КАФИСМА ДЕСЯТАЯ



Давиду псалом, сынов Ионадавовых и первых пленшихся, не надписан у еврей, 70





1 На Тя, Господи, уповах, да не постыжуся в век. 2 Правдою Твоею избави мя и изми мя, приклони ко мне ухо Твое и спаси мя. 3 Буди ми в Бога Защитителя и в место крепко спасти мя, яко утверждение мое и прибежище мое еси Ты. 4 Боже мой, избави мя из руки грешнаго, из руки законопреступнаго и обидящаго, 5 яко Ты еси терпение мое, Господи, Господи, упование мое от юности моея. 6 В Тебе утвердихся от утробы, от чрева матере моея Ты еси мой покровитель: о Тебе пение мое выну. 7 Яко чудо бых многим, и Ты помощник мой крепок. 8 Да исполнятся уста моя хваления, яко да воспою славу Твою, весь день великолепие Твое. 9 Не отвержи мене во время старости, внегда оскудевати крепости моей, не остави мене. 10 Яко реша врази мои мне, и стрегущии душу мою совещаша вкупе, 11 глаголюще: Бог оставил есть его, пожените и имите его, яко несть избавляяй. 12 Боже мой, не удалися от мене, Боже мой, в помощь мою вонми. 13 Да постыдятся и исчезнут оклеветающии душу мою, да облекутся в студ и срам ищущии злая мне. 14 Аз же всегда возуповаю на Тя и приложу на всяку похвалу Твою. 15 Уста моя возвестят правду Твою, весь день спасение Твое, яко не познах книжная. 16 Вниду в силе Господни, Господи, помяну правду Тебе Единаго. 17 Боже мой, имже научил мя еси от юности моея, и до ныне возвещу чудеса Твоя, 18 и даже до старости и престарения, Боже мой, не остави мене, дондеже возвещу мышцу Твою роду всему грядущему, 19 силу Твою и правду Твою, Боже, даже до вышних, яже сотворил ми еси величия. Боже, кто подобен Тебе? 20 Елики явил ми еси скорби многи и злы, и обращься оживотворил мя еси, и от бездн земли возвел мя еси. 21 Умножил еси на мне величествие Твое, и обращься утешил мя еси, и от бездн земли паки возвел мя еси. 22 Ибо аз исповемся Тебе в людех, Господи, в сосудех псаломских истину Твою, Боже, воспою Тебе в гуслех, Святый Израилев. 23 Возрадуетеся устне мои, егда воспою Тебе, и душа моя, юже еси избавил. 24 Еще же и язык мой весь день поучится правде Твоей, егда постыдятся и посрамятся ищущии злая мне.





О Соломоне, псалом Давиду, 71





1 Боже, суд Твой цареви даждь, и правду Твою сыну цареву: 2 судити людем Твоим в правде, и нищым Твоим в суде. 3 Да восприимут горы мир людем, и холми правду. 4 Судит нищым людским, и спасет сыны убогих и смирит клеветника. 5 И пребудет с солнцем, и прежде луны рода родов. 6 Снидет яко дождь на руно, и яко капля, каплющая на землю. 7 Возсияет во днех его правда и множество мира, дондеже отъимется луна. 8 И обладает от моря до моря, и от рек до конец вселенныя. 9 Пред ним припадут Ефиопляне, и врази его персть полижут. 10 Царие Фарсийстии и острови дары принесут, царие Аравстии и Сава дары приведут: 11 и поклонятся ему вси царие земстии, вси языцы поработают ему. 12 Яко избави нища от сильна, и убога, емуже не бе помощника. 13 Пощадит нища и убога, и душы убогих спасет: 14 от лихвы и от неправды избавит душы их, и честно имя его пред ними. 15 И жив будет, и дастся ему от злата Аравийска, и помолятся о нем выну, весь день благословят его. 16 Будет утверждение на земли на версех гор, превознесется паче Ливана плод его: и процветут от града яко трава земная. 17 Будет имя его благословено во веки, прежде солнца пребывает имя его, и благословятся в нем вся колена земная, вси языцы ублажат его. 18 Благословен Господь Бог Израилев, творяй чудеса Един. 19 И благословено имя славы Его во век и в век века, и исполнится славы Его вся земля: буди, буди.

Слава:





Оскудеша песни Давида, Сына Иессеова, псалом Асафу, 72





1 Коль благ Бог Израилев, правым сердцем. 2 мои же вмале не подвижистеся нозе: вмале не пролияшася стопы моя. 3 Яко возревновах на беззаконныя, мир грешников зря. 4 Яко несть восклонения в смерти их, и утверждения в ране их, 5 в трудех человеческих не суть, и с человеки не приимут ран. 6 Сего ради удержа я гордыня их до конца: одеяшася неправдою и нечестием своим. 7 Изыдет яко из тука неправда их, преидоша в любовь сердца. 8 Помыслиша и глаголаша в лукавстве, неправду в высоту глаголаша. 9 Положиша на небеси уста своя, и язык их прейде по земли. 10 Сего ради обратятся людие мои семо, и дние исполнени обрящутся в них. 11 И реша: како уведе Бог? И аще есть разум в Вышнем? 12 Се сии грешницы и гобзующии в век, удержаша богатство. 13 И рех: еда всуе оправдих сердце мое и умых в неповинных руце мои, 14 и бых язвен весь день, и обличение мое на утренних. 15 Аще глаголах, повем тако: се роду сынов Твоих, емуже обещахся, 16 и непщевах разумети: сие труд есть предо мною, 17 дондеже вниду во святило Божие и разумею в последняя их. 18 Обаче за льщения их положил еси им злая, низложил еси я, внегда разгордешася. 19 Како быша в запустение? Внезапу исчезоша, погибоша за беззаконие свое. 20 Яко соние востающаго, Господи, во граде Твоем образ их уничижиши. 21 Яко разжжеся сердце мое, и утробы моя изменишася. 22 И аз уничижен и не разумех, скотен бых у Тебе. 23 И аз выну с Тобою, удержал еси руку десную мою, 24 и советом Твоим наставил мя еси, и со славою приял мя еси. 25 Что бо ми есть на небеси? И от Тебе что восхотех на земли? 26 Исчезе сердце мое и плоть моя, Боже сердца моего, и часть моя, Боже, во век. 27 Яко се удаляющии себе от Тебе, погибнут; потребил еси всякаго любодеющаго от Тебе. 28 Мне же прилеплятися Богови благо есть, полагати на Господа упование мое, возвестити ми вся хвалы Твоя во вратех дщере Сиони.





Разума Асафу, 73





1 Вскую, Боже, отринул еси до конца? Разгневася ярость Твоя на овцы пажити Твоея? 2 Помяни сонм Твой, егоже стяжал еси исперва, избавил еси жезлом достояния Твоего, гора Сион сия, в нейже вселился еси. 3 Воздвигни руце Твои на гордыни их в конец, елика лукавнова враг во святем Твоем. 4 И восхвалишася ненавидящии Тя посреде праздника Твоего, положиша знамения своя, знамения, и не познаша, 5 яко во исходе превыше, яко в дубраве древяне секирами разсекоша. 6 Двери его вкупе: сечивом и оскордом разрушиша и. 7 Возжгоша огнем святило Твое, на земли оскверниша жилище имене Твоего. 8 Реша в сердце своем южики их вкупе: приидите и отставим вся праздники Божия от земли. 9 Знамения их не видехом: несть ктому пророка, и нас не познает ктому. 10 Доколе, Боже, поносит враг? Раздражит противный имя Твое до конца? 11 Вскую отвращаеши руку Твою и десницу Твою от среды недра Твоего в конец? 12 Бог же Царь наш прежде века содела спасение посреде земли. 13 Ты утвердил еси силою Твоею море, Ты стерл еси главы змиев в воде, 14 Ты сокрушил еси главу змиеву, дал еси того брашно людем Ефиопским. 15 Ты расторгл еси источники и потоки, Ты изсушил еси реки Ифамския. 16 Твой есть день, и Твоя есть нощь: Ты совершил еси зарю и солнце. 17 Ты сотворил еси вся пределы земли, жатву и весну Ты создал еси я. 18 Помяни сия, враг поноси Господеви, и людие безумнии раздражиша имя Твое. 19 Не предаждь зверем душу, исповедающуся Тебе, душ убогих Твоих не забуди до конца. 20 Призри на завет Твой, яко исполнишася помраченнии земли домов беззаконий. 21 Да не возвратится смиренный посрамлен, нищ и убог восхвалита имя Твое. 22 Востани, Боже, суди прю Твою, помяни поношение Твое, еже от безумнаго весь день. 23 Не забуди гласа молитвенник Твоих, гордыня ненавидящих Тя взыде выну.

Слава:





В конец, да не растлиши, псалом песни Асафу, 74





2 Исповемыся Тебе, Боже, исповемыся Тебе, и призовем имя Твое; повем вся чудеса Твоя. 3 Егда прииму время, Аз правоты возсужду. 4 Растаяся земля и вси живущии на ней, Аз утвердих столпы ея. 5 Рех беззаконнующым, не беззаконнуйте: и согрешающым, не возносите рога, 6 не воздвизайте на высоту рога вашего, и не глаголите на Бога неправду: 7 яко ниже от исход, ниже от запад, ниже от пустых гор. 8 Яко Бог судия есть: сего смиряет, и сего возносит. 9 Яко чаша в руце Господни, вина нерастворена, исполнь растворения, и уклони от сея в сию: обаче дрождие Его не истощися, испиют вси грешнии земли. 10 Аз же возрадуюся в век, воспою Богу Иаковлю: 11 и вся роги грешных сломлю, и вознесется рог праведнаго.





В конец, в песнех, псалом Асафу, песнь ко ассирианину, 75





2 Ведом во Иудеи Бог: во Израили велие имя Его. 3 И бысть в мире место Его и жилище Его в Сионе. 4 Тамо сокруши крепости луков, оружие и мечь и брань. 5 Просвещаеши Ты дивно от гор вечных. 6 Смятошася вси неразумнии сердцем: уснуша сном своим, и ничтоже обретоша вси мужие богатства в руках своих. 7 От запрещения Твоего, Боже Иаковль, воздремаша вседшии на кони. 8 Ты страшен еси, и кто противостанет Тебе? Оттоле гнев Твой. 9 С Небесе слышан сотворил еси суд: земля убояся, и умолча, 10 внегда востати на суд Богу, спасти вся кроткия земли. 11 Яко помышление человеческое исповестся Тебе: и останок помышления празднует Ти. 12 Помолитеся и воздадите Господеви Богу нашему. Вси иже окрест Его принесут дары, 13 страшному и отъемлющему духи князей, страшному паче царей земных.





В конец, о Идифуме, псалом Асафу, 76





2 Гласом моим ко Господу воззвах, гласом моим к Богу, и внят ми. 3 В день скорби моея Бога взысках рукама моима, нощию пред Ним, и не прельщен бых. Отвержеся утешитися душа моя. 4 Помянух Бога и возвеселихся, поглумляхся и малодушествоваше дух мой. 5 Предваристе стражбы очи мои: смятохся и не глаголах. 6 Помыслих дни первыя, и лета вечная помянух, и поучахся: 7 нощию сердцем моим глумляхся, и тужаше дух мой: 8 еда во веки отринет Господь, и не приложит благоволити паки? 9 Или до конца милость Свою отсечет, сконча глагол от рода в род? 10 Еда забудет ущедрити Бог? И ли удержит во гневе Своем щедроты Своя? 11 И рех, ныне начах: сия измена десницы Вышняго. 12 Помянух дела Господня, яко помяну от начала чудеса Твоя, 13 и поучуся во всех делех Твоих, и в начинаниих Твоих поглумлюся. 14 Боже, во святем путь Твой: кто бог велий яко Бог наш? 15 Ты еси Бог творяй чудеса: сказал еси в людех силу Твою, 16 избавил еси мышцею Твоею люди Твоя, сыны Иаковли и Иосифовы. 17 Видеша Тя воды, Боже, видеша Тя воды, и убояшася: смятошася бездны, 18 множество шума вод, глас даша облацы, ибо стрелы Твоя преходят. 19 Глас грома Твоего в колеси, осветиша молния Твоя вселенную: подвижеся и трепетна бысть земля. 20 В мори путие Твои, и стези Твоя в водах многих, и следы Твои не познаются. 21 Наставил еси яко овцы люди Твоя рукою Моисеовою и Ааронею.

Слава:





По 10-й кафисме,Трисвятое.




Таже тропари, глас 6:Страшнаго дне пришествия Твоего ужасаюся, Христе, и, неумытнаго судилища бояйся, Господи, ужасаюся и трепещу, яко имый множество согрешений, но прежде конца яко Милостив Бог, обрати и спаси мя, Спасе мой Многомилостиве.

Слава:Егда престоли на суд поставятся, Господи, и судилищу Твоему предстанут человецы: не предпочтется царь воина, не преимуществит владыка раба: кийждо бо от своих дел или прославится, или постыдится.

И ныне:Великих дарований, Чистая Дево Богомати, Ты сподобилася еси, яко родила еси плотию Единаго от Троицы, Христа Жизнодавца, во спасение душ наших.





Господи, Помилуй (40) и молитва:





Господи Боже наш, в милости Богатый и в щедротах Непостижимый, Едине по естеству Безгрешен, и нас ради кроме греха быв Человек, услыши в час сей болезненное мое сие моление, яко нищ и убог есмь от дел благих, и сердце мое смятеся внутрь мене. Ты бо веси, Вышний Царю, Господи небесе и земли, яко всю мою юность во гресех иждих и в след похотей плоти моея ходив, весь смех демонов бых, весь диаволу последовах, выну в тимении сластей валяяйся, омрачився бо помышлением от младенства, даже и до ныне, никогдаже восхотех сотворити волю Твою святую, но весь от наветующих мя страстей пленився, смех и поругание демонов бых, никакоже во уме помышляяй, яко нестерпимый гнев еже на грешники прещения Твоего, и лежащую геенну огненную. Якоже отсюду во отчаяние впадый, и никакоже в чувстве обращения быв, пуст и наг еже от Твоея дружбы бых. Кий бо вид греха не соделах? Кое дело демонское не содеях? Кое деяние студное и блудное не с преимуществом и тщанием соверших? Ум воспоминаньми плотскими оскверних, тело смешеньми окалях, дух сосложением оскверних, всяк уд окаянныя моея плоти служити и работати грехом возлюбих. И кто прочее не возрыдает мя, окаяннаго? Кто не восплачет мя, осужденнаго? Аз бо един, Владыко, ярость Твою прогневах, аз един гнев Твой на мя разжегох, аз един лукавое пред Тобою сотворих, превозшед и препобедив вся от века грешники, несравненно погрешивый и непрощенно. Но понеже Многомилостивый, Благоутробный еси, Человеколюбче, и ожидаеши человеческаго обращения, се и аз ввергаю себе пред страшное и нестерпимое Твое судище, и якоже пречистым Твоим ногам касаяйся, из глубины души взываю Ти: очисти, Господи, прости, Благопременителю, помилуй немощь мою, приклонися недоумению моему, вонми молению моему и слез моих не премолчи, приими мя, кающагося, и заблуждшаго обрати, обращающагося объими и молящагося прости. Не бо положил еси покаяние праведным, не положил еси прощения не согрешающым, но положил еси покаяние мне, грешному, в нихже в негодование Твое содеях, наг и обнажен пред Тобою предстою, Сердцеведче Господи, исповедаяй моя грехи: не бо могу воззрети и видети высоту Небесную, от тяжести грехов моих сляцаемь. Просвети убо очи сердца моего и даждь ми умиление к покаянию, и сокрушение сердца ко исправлению, да со благою надеждею и истинным уверением, к тамошнему миру пойду, хваля и благословя выну всесвятое имя Твое, Отца и Сына и Святаго Духа, ныне и присно, и во веки веков, аминь.





КАФИСМА ОДИННАДЦАТАЯ



Разума Асафу, 77





1 Внемлите, людие мои, закону моему, приклоните ухо ваше во глаголы уст моих. 2 Отверзу в притчах уста моя, провещаю ганания исперва. 3 Елика слышахом и познахом я, и отцы наши поведаша нам: 4 не утаишася от чад их в род ин, возвешающе хвалы Господни и силы Его, и чудеса Его, яже сотвори. 5 И воздвиже свидение во Иакове, и закон положи во Израили: елика заповеда отцем нашим, сказати я сыновом своим, 6 яко да познает род ин, сынове родящиися, и востанут и поведят я сыновом своим: 7 да положат на Бога упование свое, и не забудут дел Божиих, и заповеди Его взыщут. 8 Да не будут якоже отцы их, род строптив и преогорчеваяй, род иже не исправи сердца своего, и не увери с Богом духа своего. 9 Сынове Ефремли наляцающе и стреляюше луки, возвратишася в день брани: 10 не сохраниша завета Божия, и в законе Его не восхотеша ходити. 11 И забыша благодеяния Его, и чудеса Его, яже показа им 12 пред отцы их, яже сотвори чудеса в земли Египетстей: на поли Танеосе. 13 Разверзе море, и проведе их, представи воды яко мех. 15 И настави я облаком во дни, и всю нощь просвещением огня. 15 Разверзе камень в пустыни, и напои я яко в бездне мнозе, 16 и изведе воду из камене, и низведе яко реки воды. 17 И приложиша еще согрешати Ему, преогорчиша Вышняго в безводней; 18 и искусиша Бога в сердцах своих, воспросити брашна душам своим. 19 И клеветаша на Бога, и реша: еда возможет Бог уготовати трапезу в пустыни? 20 Понеже порази камень, и потекоша воды, и потоцы наводнишася: еда и хлеб может дати, или уготовати трапезу людем Своим? 21 Сего ради слыша Господь и презре: и огнь возгореся во Иакове, и гнев взыде на Израиля, 22 яко не вероваша Богови, ниже уповаша на спасение Его. 23 И заповеда облаком свыше, и двери небесе отверзе, 24 и одожди им манну ясти, и хлеб небесный даде им. 25 Хлеб ангельский яде человек, брашно посла им до сытости. 26 Воздвиже юг с небесе, и наведе силою Своею лива, 27 и одожди на ня яко прах плоти, и яко песок морский птицы пернаты. 28 И нападоша посреде стана их, окрест жилищ их. 29 И ядоша и насытишася зело, и желание их принесе им. 30 Не лишишася от желания своего: еще брашну сущу во устех их: 31 и гнев Божий взыде на ня, и уби множайшая их, и избранным Израилевым запят. 32 Во всех сих согрешиша еще, и не вероваша чудесем Его. 33 И исчезоша в суете дние их, и лета их со тщанием. 34 Егда убиваше я, тогда взыскаху Его, и обращахуся, и утреневаху к Богу: 35 и помянуша, яко Бог Помощник им есть, и Бог Вышний Избавитель им есть. 36 И возлюбиша Его усты своими, и языком своим солгаша Ему: 37 сердце же их не бе право с Ним, ниже уверишася в завете Его. 38 Тойже есть щедр, и очистит грехи их, и не растлит, и умножит отвратити ярость Свою, и не разжжет всего гнева Своего. 39 И помяну, яко плоть суть, дух ходяй и не обращаяйся. 40 Колькраты преогорчиша Его в пустыни, прогневаша Его в земли безводней? 41 И обратишася, и искусиша Бога, и Святаго Израилева раздражиша, 42 и не помянуша руки Его в день, воньже избави я из руки оскорбляюшаго, 43 якоже положи во Египте знамения Своя, и чудеса Своя на поли Танеосе, 44 и преложи в кровь реки их, и источники их, яко да не пиют. 45 Посла на ня песия мухи и поядоша я: и жабы, и растли я. 46 И даде рже плоды их, и труды их пругом. 47 Уби градом винограды их, и черничие их сланою, 48 и предаде граду скоты их, и имение их огню. 49 Посла на ня гнев ярости Своея, ярость и гнев и скорбь, послание ангелы лютыми. 50 Путесотвори стезю гневу Своему, и не пощаде от смерти душ их: и скоты их в смерти заключи, 51 и порази всякое первородное в земли Египетстей, начаток всякаго труда их в селениих Хамовых. 52 И воздвиже яко овцы люди Своя, и возведе я яко стадо в пустыни, 53 и настави я на упование, и не убояшася, и враги их покры море. 54 И введе я в гору святыни Своея, гору сию, юже стяжа десница Его. 55 И изгна от лица их языки, и по жребию даде им [землю] ужем жребодаяния, и всели в селениих их колена Израилева. 56 И искусиша и преогорчиша Бога Вышняго, и свидений Его не сохраниша, 57 и отвратишася, и отвергошася, якоже и отцы их, превратишася в лук развращен, 58 и прогневаша Его в холмех своих и во истуканных своих раздражиша Его. 59 Слыша Бог и презре, и уничижи зело Израиля, 60 и отрину скинию Силомскую, селение, еже вселися в человецех. 61 И предаде в плен крепость их, и доброту их в руки врагов, 62 и затвори во оружии люди Своя, и достояние Свое презре. 63 Юношы их пояде огнь, и девы их не осетованы быша; 64 священницы их мечем падоша, и вдовицы их не оплаканы будут. 65 И воста яко спя Господь, яко силен и шумен от вина, 66 и порази враги Своя вспять, поношение вечное даде им. 67 И отрину селение Иосифово, и колено Ефремово не избра, 68 и избра колено Иудово, гору Сионю, юже возлюби, 69 и созда яко единорога святилище Свое, на земли основа и в век. 70 И избра Давида раба Своего, и восприят его от стад овчих. 71 От доилиц поят его пасти Иакова раба Своего и Израиля достояние Свое. 72 И упасе я в незлобии сердца своего, и в разумех руку своею наставил я есть.

Слава:





Псалом Асафу, 78





1 Боже, приидоша языцы в достояние Твое, оскверниша храм святый Твой, 2 положиша Иерусалим яко овощное хранилище, положиша трупия раб Твоих брашно птицам небесным, плоти преподобных Твоих зверем земным. 3 Пролияша кровь их яко воду окрест Иерусалима, и не бе погребаяй. 4 Быхом поношение соседом нашым, подражнение и поругание сущым окрест нас. 5 Доколе, Господи, прогневаешися до конца? Разжжется яко огнь рвение Твое? 6 Пролей гнев Твой на языки не знающыя Тебе, и на царствия, яже имене Твоего не призваша, 7 яко поядоша Иакова, и место его опустошиша. 8 Не помяни наших беззаконий первых: скоро да предварят ны щедроты Твоя, Господи, яко обнищахом зело. 9 Помози нам, Боже, Спасителю наш, славы ради имене Твоего, Господи, избави ны, и очисти грехи нашя имене ради Твоего. 10 Да не когда рекут языцы, где есть Бог их? И да увестся во языцех пред очима нашима отмщение крове раб Твоих пролитыя. 11 Да внидет пред Тя воздыхание окованных, по величию мышцы Твоея снабди сыны умерщвленных. 12 Воздаждь соседом нашым седмерицею в недро их поношение их, имже поносиша Тя, Господи. 13 Мы же, людие Твои и овцы пажити Твоея, исповемыся Тебе, Боже, во век, в род и род возвестим хвалу Твою.





В конец, о изменшихся, свидение Асафу, псалом 79





2 Пасый Израиля вонми: наставляяй яко овча Иосифа, седяй на Херувимех, явися, 3 пред Ефремом и Beниамином и Манассием, воздвигни силу Твою, и прииди во еже спасти нас. 4 Боже, обрати ны, и просвети лице Твое, и спасемся. 5 Господи Боже сил, доколе гневаешися на молитву раб Твоих? 6 Напитаеши нас хлебом слезным, и напоиши нас слезами в меру. 7 Положил еси нас в пререкание соседом нашым, и врази наши подражниша ны. 8 Господи Боже сил, обрати ны, и просвети лице Твое, и спасемся. 9 Виноград из Египта принесл еси, изгнал еси языки, и насадил еси и. 10 Путесотворил еси пред ним, и насадил еси корения его, и исполни землю. 11 Покры горы сень его, и ветвия его кедры Божия; 12 простре розги его до моря, и даже до рек отрасли его. 13 Вскую низложил еси оплот его, и объимают и вси мимоходящии путем? 14 Озоба и вепрь от дубравы, и уединенный дивий пояде и. 15 Боже сил, обратися убо, и призри с Небесе и виждь, и посети виноград сей, 16 и соверши и, егоже насади десница Твоя, и на сына человеческаго, егоже укрепил еси Себе. 17 Пожжен огнем и раскопан, от запрещения лица Твоего погибнут. 18 Да будет рука Твоя на мужа десницы Твоея, и на сына человеческаго, егоже укрепил еси Себе, 19 и не отступим от Тебе; оживиши ны, и имя Твое призовем. 20 Господи Боже сил, обрати ны, и просвети лице Твое, и спасемся.





В конец, о точилех, псалом Асафу, 80





2 Радуйтеся Богу, Помощнику нашему, воскликните Богу Иаковлю, 3 приимите псалом и дадите тимпан, псалтирь красен с гусльми, 4 вострубите в новомесячии трубою, во благознаменитый день праздника вашего, 5 яко повеление Израилеви есть, и судьба Богу Иаковлю. 6 Свидение во Иосифе положи е, внегда изыти ему от земли Египетския, языка егоже не ведяше услыша. 7 Отъят от бремене хребет его, руце его в коши поработасте. 8 В скорби призвал Мя еси, и избавих тя, услышах тя в тайне бурне, искусих тя на воде пререкания. 9 Слышите, людие мои, и засвидетельствую вам, Израилю, аще послушаеши Мене. 10 Не будет Тебе бог нов, ниже поклонишися богу чуждему. 11 Аз бо есмь Господь Бог твой, изведый тя от земли Египетския, разшири уста Твоя, и исполню я. 12 И не послушаша людие мои гласа Моего, и Израиль не внят Ми: 13 и отпустих я по начинанием сердец их, пойдут в начинаниих своих. 14 Аще быша людие мои послушали Мене, Израиль аще бы в пути Моя ходил, 15 ни о чесом же убо враги его смирил бых, и на оскорбляюшыя их возложил бых руку Мою. 16 Врази Господни солгаша ему, и будет время их в век. 17 И напита их от тука пшенична, и от камене меда насыти их.

Слава:





Псалом Асафу, 81





1 Бог ста в сонме богов, посреде же боги разсудит. 2 Доколе судите неправду, и лица грешников приемлете? 3 Судите сиру и убогу, смирена и нища оправдайте. 4 Измите нища и убога, из руки грешничи избавите его. 5 Не познаша, ниже уразумеша, во тьме ходят: да подвижатся вся основания земли. 6 Аз рех: бози есте, и сынове Вышняго вси. 7 Вы же яко человецы умираете, и яко един от князей падаете. 8 Воскресни, Боже, суди земли: яко Ты наследиши во всех языцех.





Песнь псалма Асафу, 82





2 Боже, кто уподобится Тебе? Не премолчи ниже укроти, Боже. 3 Яко се врази Твои возшумеша, и ненавидяшии Тя воздвигоша главу. 4 На люди Твоя лукавноваша волею, и совещаша на святыя Твоя. 5 Реша: приидите и потребим я от язык, и не помянется имя Израилево ктому. 6 Яко совещаша единомышлением вкупе, на Тя завет завещаша: 7 селения Идумейска, и Исмаилите, Моав и Агаряне: 8 Гевал и Аммон и Амалик, иноплеменницы с живущими в Тире, 9 ибо и Ассур прииде с ними, быша в заступление сыновом Лотовым. 10 Сотвори им яко Мадиаму и Сисаре, яко Иавиму в потоце Киссове. 11 Потребишася во Аендоре, быша яко гной земный. 12 Положи князи их, яко Орива и Зива, и Зевеа и Салмана, вся князи их, 13 иже реша: да наследим себе святилише Божие. 14 Боже мой, положи я яко коло, яко трость пред лицем ветра. 15 Яко огнь попаляяй дубравы, яко пламень пожигаяй горы, 16 тако поженеши я бурею Твоею, и гневом Твоим смятеши я. 17 Исполни лица их безчестия, и взыщут имене Твоего, Господи. 18 Да постыдятся и смятутся в век века, и посрамятся и погибнут. 19 И да познают, яко имя Тебе Господь, Ты един Вышний по всей земли.





В конец, о точилех, сыном Кореовым, псалом 83





2 Коль возлюбленна селения Твоя, Господи сил! 3 Желает и скончавается душа моя во дворы Господни, сердце мое и плоть моя возрадовастася о Бозе живе. 4 Ибо птица обрете себе храмину, и горлица гнездо себе, идеже положит птенцы своя, олтари Твоя, Господи сил, Царю мой и Боже мой. 5 Блажени живущии в дому Твоем, в веки веков восхвалят Тя. 6 Блажен муж, емуже есть заступление его у Тебе; восхождения в сердце своем положи, 7 во юдоль плачевную, в место еже положи, ибо благословение даст законополагаяй. 8 Пойдут от силы в силу: явится Бог богов в Сионе. 9 Господи Боже сил, услыши молитву мою, внуши, Боже Иаковль. 10 Защитниче наш, виждь, Боже, и призри на лице христа Твоего. 11 Яко лучше день един во дворех Твоих паче тысящ: изволих приметатися в дому Бога моего паче, неже жити ми в селениих грешничих. 12 Яко милость и истину любит Господь, Бог благодать и славу даст, Господь не лишит благих, ходящих незлобием. 13 Господи Боже сил, Блажен человек уповаяй на Тя.





В конец, сыном Кореовым, псалом 84





2 Благоволил еси, Господи, землю Твою, возвратил еси плен Иаковль: 3 оставил еси беззакония людей Твоих, покрыл еси вся грехи их. 4 Укротил еси весь гнев Твой, возвратился еси от гнева ярости Твоея. 5 Возврати нас, Боже спасений наших, и отврати ярость Твою от нас. 6 Еда во веки прогневаешися на ны? Или простреши гнев Твой от рода в род? 7 Боже, Ты обращься оживиши ны, и людие Твои возвеселятся о Тебе. 8 Яви нам, Господи, милость Твою, и спасение Твое даждь нам. 9 Услышу, что речет о мне Господь Бог: яко речет мир на люди Своя, и на преподобныя Своя, и на обращающыя сердца к Нему. 10 Обаче близ боящихся Его спасение Его, вселити славу в землю нашу. 11 Милость и истина сретостеся, правда и мир облобызастася. 12 Истина от земли возсия, и правда с Небесе приниче, 13 ибо Господь даст благость, и земля наша даст плод свой. 14 Правда пред Ним предъидет, и положит в путь стопы своя.

Слава:





По 11-й кафисме, Трисвятое.




Таже тропари, глас 7:Имущи, душе моя, врачевство покаяния, приступи слезящи, воздыханием вопиющи: Врачу душ и телес, свободи мя, Человеколюбче, от многих согрешений, сопричти мя блуднице, и разбойнику, и мытарю, и даруй ми, Боже, беззаконий моих прощение, и спаси мя.

Слава:Мытареву покаянию не поревновах, и блудницы слез не стяжах: недоумеюся бо от ослепления о таковом исправлении, но Твоим благоутробием спаси мя, Христе Боже, яко Человеколюбец.

И ныне:Богородице Дево Нескверная, Сына Твоего моли с горними силами, прощение прегрешений нам прежде конца даровати и велию милость.





Господи, Помилуй (40) и молитва:





Возсияй в сердцах наших, Человеколюбче Господи, Твоего Боговедения нетленный свет, и мысленная наша отверзи очи, во евангельских Твоих проповеданий разумение, вложи в нас и блаженных Твоих заповедей страх, да плотския похоти вся поправше, духовное жительство проидем, вся, яже ко благоугождению Твоему и мудрствующе и деюще. Ты бо еси просвещение душ и телес наших, Христе Боже, и Тебе славу возсылаем, со Безначальным Твоим Отцем и Всесвятым, и Благим, и Животворящим Твоим Духом, ныне и присно, и во веки веков, аминь.





КАФИСМА ДВЕНАДЦАТАЯ



Молитва Давиду, 85





1 Приклони, Господи, ухо Твое, и услыши мя, яко нищ и убог есмь аз. 2 Сохрани душу мою, яко преподобен есмь: спаси раба Твоего, Боже мой, уповающаго на Тя. 3 Помилуй мя, Господи, яко к Тебе воззову весь день. 4 Возвесели душу раба Твоего, яко к Тебе взях душу мою. 5 Яко Ты, Господи, Благ и Кроток, и Многомилостив всем призывающым Тя. 6 Внуши, Господи, молитву мою, и вонми гласу моления моего. 7 В день скорби моея воззвах к Тебе, яко услышал мя еси. 8 Несть подобен Тебе в бозех, Господи, и несть по делом Твоим. 9 Вси языцы, елики сотворил еси, приидут и поклонятся пред Тобою, Господи, и прославят имя Твое, 10 яко Велий еси Ты, и творяй чудеса, Ты еси Бог един. 11 Настави мя, Господи, на путь Твой, и пойду во истине Твоей; да возвеселится сердце мое боятися имене Твоего. 12 Исповемся Тебе, Господи Боже мой, всем сердцем моим, и прославлю имя Твое в век: 13 яко милость Твоя велия на мне, и избавил еси душу мою от ада преисподнейшаго. 14 Боже, законопреступницы восташа на мя, и сонм державных взыскаша душу мою, и не предложиша Тебе пред собою. 15 И Ты, Господи Боже мой, Щедрый и Милостивый, Долготерпеливый, и Многомилостивый и истинный, 16 призри на мя и помилуй мя, даждь державу Твою отроку Твоему, и спаси сына рабы Твоея. 17 Сотвори со мною знамение во благо, и да видят ненавидящии мя, и постыдятся, яко Ты, Господи, помогл ми и утешил мя еси.





Сыном Кореовым, псалом песни, 86





2 Основания его на горах святых; любит Господь врата Сионя паче всех селений Иаковлих. 3 Преславная глаголашася о тебе, граде Божий. 4 Помяну Раав и Вавилона ведущым мя, и се иноплеменницы, и Тир, и людие Ефиопстии, сии быша тамо. 5 Мати Сион речет: человек, и человек родися в нем, и Той основа и Вышний. 6 Господь повесть в писании людей, и князей сих бывших в нем. 7 Яко веселящихся всех жилище в тебе.





Песнь псалма сыном Кореовым, в конец, о Маелефе еже отвещати, разума Еману Израильтянину, 87





2 Господи Боже спасения моего, во дни воззвах, и в нощи пред Тобою. 3 Да внидет пред Тя молитва моя: приклони ухо Твое к молению моему, 4 яко исполнися зол душа моя, и живот мой аду приближися. 5 Привменен бых с низходящими в ров, бых яко человек без помощи, 6 в мертвых свободь, яко язвеннии спящии во гробе, ихже не помянул еси ктому, и тии от руки Твоея отриновени быша. 7 Положиша мя в рове преисподнем, в темных и сени смертней. 8 На мне утвердися ярость Твоя, и вся волны Твоя навел еси на мя. 9 Удалил еси знаемых моих от мене, положиша мя мерзость себе: предан бых и не исхождах. 10 Очи мои изнемогосте от нищеты, воззвах к Тебе, Господи, весь день, воздех к Тебе руце мои. 11 Еда мертвыми твориши чудеса? Или врачеве воскресят, и исповедятся Тебе? 12 Еда повесть кто во гробе милость Твою, и истину Твою в погибели? 13 Еда познана будут во тме чудеса Твоя, и правда Твоя в земли забвенней? 14 И аз к Тебе, Господи, воззвах и утро молитва моя предварит Тя. 15 Вскую, Господи, отрееши душу мою, отвращаеши лице Твое от мене? 16 Нищ есмь аз, и в трудех от юности моея; вознес же ся, смирихся, и изнемогох. 17 На мне преидоша гневи Твои, устрашения Твоя возмутиша мя, 18 обыдоша мя яко вода, весь день одержаша мя вкупе. 19 Удалил еси от мене друга и искренняго, и знаемых моих от страстей.

Слава:





Разума Ефама Израильтянина, псалом 88





2 Милости Твоя, Господи, во век воспою, в род и род возвещу истину Твою усты моими. 3 Зане рекл еси: в век милость созиждется, на Небесех уготовится истина Твоя. 4 Завещах завет избранным моим, кляхся Давиду рабу Моему: 5 до века уготоваю семя твое, и созижду в род и род престол твой. 6 Исповедят Небеса чудеса Твоя, Господи, ибо истину Твою в церкви святых. 7 Яко кто во облацех уравнится Господеви? Уподобится Господеви в сынех Божиих? 8 Бог прославляемь в совете святых, Велий и Страшен есть над всеми окрестными Его. 9 Господи Боже сил, кто подобен Тебе? Силен еси, Господи, и истина Твоя окрест Тебе. 10 Ты владычествуеши державою морскою: возмущение же волн его Ты укрочаеши. 11 Ты смирил еси яко язвена гордаго, мышцею силы Твоея расточил еси враги Твоя. 12 Твоя суть небеса, и Твоя есть земля, вселенную и исполнения ея Ты основал еси. 13 Север и море Ты создал еси, Фавор и Ермон о имени Твоем возрадуетася. 14 Твоя мышца с силою: да укрепится рука Твоя, и вознесется десница Твоя. 15 Правда и судьба уготование Престола Твоего: милость и истина предъидет пред лицем Твоим. 16 Блажени людие ведущии воскликновение: Господи, во свете лица Твоего пойдут, 17 и о имене Твоем возрадуются весь день, и правдою Твоею вознесутся. 18 Яко похвала силы их Ты еси, и во благоволении Твоем вознесется рог наш. 19 Яко Господне есть заступление, и Святаго Израилева Царя нашего. 20 тогда глаголал еси в видении сыновом Твоим, и рекл еси: положих помощь на сильнаго, вознесох избраннаго от людей моих, 21 обретох Давида раба Моего, елеем святым моим помазах его. 22 Ибо рука Моя заступит его, и мышца Моя укрепит его, 23 ничтоже успеет враг на него, и сын беззакония не приложит озлобити его: 24 и ссеку от лица его враги его, и ненавидящыя его побежду. 25 И истина Моя и милость Моя с ним, и о имени Моем вознесется рог его, 26 и положу на мори руку его, и на реках десницу его. 27 Той призовет Мя: Отец мой еси Ты, Бог мой и Заступник спасения моего. 28 И Аз первенца положу его, высока паче царей земных: 29 в век сохраню ему милость Мою, и завет Мой верен ему, 30 и положу в век века семя его, и престол его яко дние неба. 31 Аще оставят сынове его закон Мой, и в судьбах моих не пойдут, 32 аще оправдания Моя осквернят, и заповедей моих не сохранят, 33 посещу жезлом беззакония их, и ранами неправды их, 34 милость же Мою не разорю от них, ни преврежду во истине Моей, 35 ниже оскверню завета Моего, и исходящих от уст моих не отвергуся. 36 Единою кляхся о святем Моем, аще Давиду солжу? 37 Семя его во век пребудет, и престол его, яко солнце предо Мною, 38 и яко луна совершена в век, и Свидетель на Небеси верен. 39 Ты же отринул еси и уничижил, негодовал еси помазаннаго Твоего, 40 разорил еси завет раба Твоего, осквернил еси на земли святыню его: 41 разорил еси вся оплоты его, положил еси твердая его страх. 42 Расхищаху его вси мимоходящии путем, бысть поношение соседом своим. 43 Возвысил еси десницу стужающих ему, возвеселил еси вся враги его: 44 отвратил еси помощь меча его, и не заступил еси его во брани. 45 Разорил еси от очищения его, престол его на землю повергл еси, 46 умалил еси дни времене его, облиял еси его студом. 47 Доколе, Господи, отвращаешися в конец? Разжжется яко огнь гнев Твой? 48 Помяни, кий мой состав, еда бо всуе создал еси вся сыны человеческия? 49 Кто есть человек, иже поживет и не узрит смерти, избавит душу свою из руки адовы? 50 Где суть милости Твоя древния, Господи, имиже клялся еси Давиду во истине Твоей? 51 Помяни, Господи, поношение раб Твоих, еже удержах в недре моем многих язык, 52 имже поносиша врази Твои, Господи, имже поносиша изменению христа Твоего. 53 Благословен Господь во век, буди, буди.

Слава:





Молитва Моисеа человека Божия, 89





2 Господи, прибежище был еси нам в род и род. 3 Прежде даже горам не быти и создатися земли и вселенней, и от века и до века Ты еси. 4 Не отврати человека во смирение, и рекл еси: обратитеся, сынове человечестии. 5 Яко тысяща лет пред очима Твоима, Господи, яко день вчерашний, иже мимоиде, и стража нощная. 6 Уничижения их лета будут. Утро яко трава мимоидет, утро процветет и прейдет: на вечер отпадет ожестеет и изсхнет. 7 Яко исчезохом гневом Твоим, и яростию Твоею смутихомся. 8 Положил еси беззакония наша пред Тобою: век наш в просвещение лица Твоего. 9 Яко вси дние наши оскудеша, и гневом Твоим исчезохом, 10 лета наша яко паучина поучахуся. Дние лет наших, в нихже седмьдесят лет, аще же в силах, осмьдесят лет, и множае их труд и болезнь: яко прииде кротость на ны, и накажемся. 11 Кто весть державу гнева Твоего, и от страха Твоего, ярость Твою исчести? 12 Десницу Твою тако скажи ми, и окованныя сердцем в мудрости. 13 Обратися, Господи, доколе? И умолен буди на рабы Твоя. 14 Исполнихомся заутра милости Твоея, Господи, и возрадовахомся, и возвеселихомся, 15 во вся дни нашя возвеселихомся, за дни в няже смирил ны еси, лета в няже видехом злая. 16 И призри на рабы Твоя, и на дела Твоя, и настави сыны их. 17 И буди светлость Господа Бога нашего на нас, и дела рук наших исправи на нас, и дело рук наших исправи.





Хвала песни Давидовы, не надписан у еврей, 90





1 Живый в помощи Вышняго, в крове Бога Небеснаго водворится. 2 Речет Господеви: Заступник мой еси и Прибежище мое, Бог мой, и уповаю на Него. 3 Яко Той избавит тя от сети ловчи, и от словесе мятежна, 4 плещма Своима осенит тя, и под криле Его надеешися: оружием обыдет тя истина Его. 5 Не убоишися от страха нощнаго, от стрелы летящия во дни, 6 от вещи во тме преходяшия, от сряща, и беса полуденнаго. 7 Падет от страны Твоея тысяща, и тма одесную Тебе, к Тебе же не приближится, 8 обаче очима Твоима смотриши, и воздаяние грешников узриши. 9 Яко Ты, Господи, упование мое, Вышняго положил еси прибежище Твое. 10 Не приидет к Тебе зло, и рана не приближится телеси Твоему, 11 яко Ангелом Своим заповесть о Тебе, сохранити тя во всех путех твоих. 12 На руках возмут тя, да не когда преткнеши о камень ногу твою, 13 на аспида и василиска наступиши, и попереши льва и змия. 14 Яко на Мя упова, и избавлю и: покрыю и, яко позна имя Мое. 15 Воззовет ко Мне, и услышу его: с ним есмь в скорби, изму его, и прославлю его, 16 долготою дней исполню его, и явлю ему спасение Мое.

Слава:





По 12-й кафисме, Трисвятое.




Таже тропари,глас 7:Блудницы слезы и Петровы приемый, Господи, и мытаря оправдавый из глубины воздохнувша, и мене во умилении припадающа ущедри, Спасе, и помилуй мя.

Слава:Приими яко мытаря, Господи, яко блудницу очисти мя, Владыко, яко хананею помилуй, по велицей Твоей милости.

И ныне:Мати света Благословенная Богородице, молися Христу Богу совозсияти утро, и велию милость душам нашым.





Господи, Помилуй (40) и молитва:





Господи Боже мой, Един Благий и Человеколюбивый, Един Милостивый и Кроткий, Един Истинный и Праведный, Един Щедрый и Милостивый Боже наш: да приидет сила Твоя на мя, грешнаго и непотребнаго раба Твоего, и да укрепит мой храм Евангелием Божественнаго учения Твоего, Владыко и Человеколюбче, Любоблаже, Любоблагоутробне, просвети моя утробы и вся уды Твоею волею. Очисти мя от всякия злобы и греха: соблюди мя нескверна и непорочна от всякаго наития и действа диавола, и даруй ми по Твоей благости, Твоя разумети, Твоя мудрствовати, и в Твоих хотениих жити, Твоего страха страшитися, еже творити Тебе благоугодная до последняго моего издыхания, яко да по неисповедимой Твоей милости соблюдеши мое тело и душу, ум же и мысли, не искушен всякия сопротиволежащия сети храм. Господи мой, Господи, покрый мя Твоим благоутробием, и не остави мя, грешнаго, и нечистаго, и недостойнаго раба Твоего: яко Ты еси Защититель мой, Господи, и о Тебе пение мое выну, и Тебе славу возсылаем, Отцу и Сыну и Святому Духу, ныне и присно, и во веки веков, аминь.





КАФИСМА ТРИНАДЦАТАЯ



Псалом песни в день субботный, 91





2 Благо есть исповедатися Господеви, и пети имени Твоему, Вышний: 3 возвещати заутра милость Твою и истину Твою на всяку нощь, 4 в десятоструннем псалтири с песнию в гуслех. 5 Яко возвеселил мя еси, Господи, в творении Твоем, и в делех руку Твоею возрадуюся. 6 Яко возвеличишася дела Твоя, Господи, зело углубишася помышления Твоя. 7 Муж безумен не познает, и неразумив не разумеет сих. 8 Внегда прозябоша грешницы яко трава, и проникоша вси делающии беззаконие, яко да потребятся в век века. 9 Ты же Вышний во век, Господи. 10 Яко се врази Твои, Господи, яко се врази Твои погибнут, и разыдутся вси делающии беззаконие. 11 И вознесется яко единорога рог мой, и старость моя в елеи мастите. 12 И воззре око мое на враги моя, и востающыя на мя лукавнующыя услышит ухо мое. 13 Праведник яко финикс процветет, яко кедр, иже в Ливане, умножится. 14 Насаждени в дому Господни, во дворех Бога нашего процветут, 15 еще умножатся в старости мастите, и благоприемлюще будут. 16 Да возвестят, яко прав Господь Бог наш, и несть неправды в Нем.





В день предсубботный, внегда населися земля, хвала песни Давиду, 92





1 Господь воцарися, в лепоту облечеся: облечеся Господь в силу и препоясася, ибо утверди вселенную, яже не подвижится. 2 Готов Престол Твой оттоле: от века Ты еси. 3 Воздвигоша реки, Господи, воздвигоша реки гласы своя. 4 Возмут реки сотрения своя, от гласов вод многих. Дивны высоты морския, дивен в высоких Господь. 5 Свидения Твоя уверишася зело, дому Твоему подобает святыня, Господи, в долготу дний.





Псалом Давиду, в четвертый субботы, 93





1 Бог отмщений Господь, Бог отмщений не обинулся есть. 2 Вознесися Судяй земли, воздаждь воздаяние гордым. 3 Доколе грешницы, Господи, доколе грешницы восхвалятся? 4 Провещают и возглаголют неправду, возглаголют вси делающии беззаконие? 5 Люди Твоя, Господи, смириша и достояние Твое озлобиша. 6 Вдовицу и сира умориша и пришельца убиша, 7 и реша: не узрит Господь, ниже уразумеет Бог Иаковль. 8 Разумейте же безумнии в людех и буии некогда умудритеся. 9 Насаждей ухо, не слышит ли? Или создавый око, не сматряет ли? 10 Наказуяй языки, не обличит ли, учай человека разуму? 11 Господь весть помышления человеческая, яко суть суетна. 12 Блажен человек, егоже аще накажеши, Господи, и от закона Твоего научиши его, 13 укротити его от дней лютых, дондеже изрыется грешному яма. 14 Яко не отринет Господь людей Своих, и достояния Своего не оставит, 15 дондеже правда обратится на суд, и держащиися ея вси правии сердцем. 16 Кто востанет ми на лукавнующыя? Или кто спредстанет ми на делающыя беззаконие? 17 Аще не Господь помогл бы ми, вмале вселилася бы во ад душа моя. 18 Аще глаголах, подвижеся нога моя, милость Твоя, Господи, помогаше ми. 19 По множеству болезней моих в сердце моем, утешения Твоя возвеселиша душу мою. 20 Да не прибудет Тебе престол беззакония, созидаяй труд на повеление. 21 Уловят на душу праведничу, и кровь неповинную осудят. 22 И бысть мне Господь в прибежище, и Бог мой в помошь упования моего. 23 И воздаст им Господь беззаконие их и по лукавствию их погубит я Господь Бог.

Слава:





Хвала песни Давиду, не надписан у еврей, 94





1 Приидите, возрадуемся Господеви, воскликнем Богу Спасителю нашему: 2 предварим лице Его во исповедании, и во псалмех воскликнем Ему. 3 Яко Бог Велий Господь, и Царь Велий по всей земли, 4 яко в руце Его вси концы земли, и высоты гор Того суть. 5 Яко Того есть море, и Той сотвори е, и сушу руце Его создасте. 6 Приидите, поклонимся и припадем Ему, и восплачемся пред Господем сотворшим нас: 7 яко Той есть Бог наш, и мы людие пажити Его, и овцы руки Его. Днесь аще глас Его услышите, 8 не ожесточите сердец ваших, яко в прогневании, по дни искушения в пустыни, 9 воньже искусиша Мя отцы ваши, искусиша Мя, и видеша дела Моя. 10 Четыредесять лет негодовах рода того, и рех, присно заблуждают сердцем, тии же не познаша путей Моих, 11 яко кляхся во гневе Моем, аще внидут в покой Мой.





Хвала песни Давиду, внегда дом созидашеся по пленении, не надписан у еврей, 95





1 Воспойте Господеви песнь нову, воспойте Господеви вся земля, 2 воспойте Господеви, благословите имя Его, благовестите день от дне спасение Его. 3 Возвестите во языцех славу Его, во всех людех чудеса Его. 4 Яко Велий Господь и хвален зело, страшен есть над всеми боги. 5 Яко вси бози язык бесове: Господь же небеса сотвори. 6 Исповедание и красота пред Ним, святыня и великолепие во святиле Его. 7 Принесите Господеви отечествия язык, принесите Господеви славу и честь. 8 Принесите Господеви славу имени Его, возмите жертвы, и входите во дворы Его. 9 Поклонитеся Господеви во дворе святем Его, да подвижится от лица Его вся земля 10 Рцыте во языцех, яко Господь воцарися, ибо исправи вселенную, яже не подвижится: судит людем правостию. 11 Да возвеселятся небеса, и радуется земля, да подвижится море и исполнение его. 12 Возрадуются, поля, и вся яже на них, тогда возрадуются вся древа дубравная от лица Господня, 13 Яко грядет, яко грядет судити земли, судити вселенней в правду, и людем истиною Своею.





Псалом Давиду, егда земля его устрояшеся, не надписан у еврей, 96





1 Господь воцарися, да радуется земля, да веселятся острови мнози. 2 Облак и мрак окрест его, правда и судьба исправление Престола Его. 3 Огнь пред Ним предъидет, и попалит окрест враги Его. 4 Осветиша молния Его вселенную: виде, и подвижеся земля. 5 Горы яко воск растаяша от лица Господня, от лица Господа всея земли. 6 Возвестиша небеса правду Его, и видеша вси людие славу Его. 7 Да постыдятся вси кланяющиися истуканным, хвалящиися о идолех своих, поклонитеся Ему вси Ангели Его. 8 Слыша и возвеселися Сион, и возрадовашася дщери Иудейския, судеб ради Твоих, Господи, 9 яко Ты Господь Вышний над всею землею, зело превознеслся еси над всеми боги. 10 Любящии Господа, ненавидите злая, хранит Господь душы преподобных Своих, из руки грешничи избавит я. 11 Свет возсия праведнику, и правым сердцем веселие. 12 Веселитеся, праведнии, о Господе и исповедайте память Святыни Его.

Слава:





Псалом Давиду, 97





1 Воспойте Господеви песнь нову, яко дивна сотвори Господь. Спасе Его десница Его, и мышца святая Его. 2 Сказа Господь спасение Свое, пред языки откры правду Свою. 3 Помяну милость Свою Иакову, и истину Свою дому Израилеву, видеша вси концы земли спасение Бога нашего. 4 Воскликните Богови вся земля, воспойте, и радуйтеся, и пойте. 5 Пойте Господеви в гуслех, в гуслех и гласе псаломсте. 6 В трубах кованых и гласом трубы рожаны вострубите пред Царем Господем. 7 Да подвижится море и исполнение его, вселенная и вси живушии на ней. 8 Реки восплещут рукою вкупе, горы возрадуются. 9 От лица Господня, яко грядет, яко идет судити земли, судити вселенней в правду, и людем правостию.





Псалом Давиду, 98





1 Господь воцарися, да гневаются людие: седяй на Херувимех, да подвижится земля. 2 Господь в Сионе Велик, и Высок есть над всеми людьми. 3 Да исповедятся имени Твоему великому, яко страшно и свято есть. 4 И честь царева суд любит: Ты уготовал еси правоты, суд и правду во Иакове Ты сотворил еси. 5 Возносите Господа Бога нашего, и покланяйтеся подножию ногу Его, яко свято есть. 6 Моисей и Аарон в иереех Его, и Самуил в призывающих имя Его: призываху Господа, и Той послушаше их. 7 В столпе облачне глаголаше к ним: яко храняху свидения Его и повеления Его, яже даде им. 8 Господи Боже наш, Ты послушал еси их: Боже, ты Милостив бывал еси им, и мщая на вся начинания их. 9 Возносите Господа Бога нашего, и покланяйтеся в горе святей Его, яко Свят Господь Бог наш.





Псалом Давиду, во исповедание, 99





1 Воскликните Богови вся земля, 2 работайте Господеви в веселии, внидите пред Ним в радости. 3 Уведите, яко Господь той есть Бог наш: Той сотвори нас, а не мы, мы же людие Его и овцы пажити Его. 4 Внидите во врата Его во исповедании, во дворы Его в пениих: исповедайтеся Ему, хвалите имя Его. 5 Яко благ Господь, в век милость Его, и даже до рода и рода истина Его.





Псалом Давиду, 100





1 Милость и суд воспою Тебе, Господи. 2 Пою и разумею в пути непорочне, когда приидеши ко мне? Прехождах в незлобии сердца моего посреде дому моего. 3 Не предлагах пред очима моима вещь законопреступную: творящыя преступление возненавидех. 4 Не прильпе мне сердце строптиво, уклоняющагося от мене лукаваго не познах. 5 Оклеветающаго тай искренняго своего, сего изгонях: гордым оком, и несытым сердцем, с сим не ядях. 6 Очи мои на верныя земли, посаждати я со мною: ходяй по пути непорочну, сей ми служаше. 7 Не живяше посреде дому моего творяй гордыню, глаголяй неправедная, не исправляше пред очима моима. 8 Во утрия избивах вся грешныя земли, еже потребити от града Господня вся делающыя беззаконие.

Слава:





По 13-й кафисме, Трисвятое.




Таже тропари, глас 8:Оком благоутробным, Господи, виждь мое смирение, яко помале жизнь моя иждивается, и от дел несть мне спасения. Сего ради молюся: оком благоутробным, Господи, виждь мое смирение и спаси мя.

Слава:Яко Судии предстоящу, попецыся, душе, и страшнаго дне час помышляй, суд бо немилостив есть не сотворшым милости. Возопий убо Христу Богу: Сердцеведче, согреших, прежде даже не осудиши, помилуй мя.

И ныне:Страшнаго Твоего и грознаго, и неумытнаго суда, Христе, во уме прием день и час, трепещу, яко злодей, студа дела и деяния имеяй лютая, яже един аз содеях прилежно. Темже страхом припадаю Тебе, вопия болезненно: молитвами рождшия Тя, Многомилостиве, спаси мя.





Господи, помилуй (40) и молитва:





Господи Святый, Иже в вышних живый, и всевидяшим Твоим оком призираяй на всю тварь. Тебе приклонихом выю души и телесе, и Тебе молимся, Святый святых: простри руку Твою невидимую от святаго жилища Твоего, и благослови вся ны: и аще что к Тебе согрешихом волею и неволею, яко Благ и Человеколюбец Бог прости, даруяй нам и мирная благая Твоя. Твое бо есть, еже миловати и спасати, Боже наш, и Тебе славу возсылаем, Отцу и Сыну и Святому Духу, ныне и присно, и во веки веков, аминь.





КАФИСМА ЧЕТЫРНАДЦАТАЯ



Молитва нищаго, егда уныет, и пред Господем пролиет моление свое, 101





2 Господи, услыши молитву мою, и вопль мой к Тебе да приидет. 3 Не отврати лица Твоего от мене: воньже аще день скорблю, приклони ко мне ухо Твое: воньже аще день призову Тя, скоро услыши мя. 4 Яко исчезоша яко дым дние мои, и кости моя яко сушило сосхошася. 5 Уязвен бых яко трава, и изсше сердце мое, яко забых снести хлеб мой. 6 От гласа воздыхания моего прильпе кость моя плоти моей. 7 Уподобихся неясыти пустынней, бых яко нощный вран на нырищи. 8 Бдех и бых яко птица особящаяся на зде. 9 Весь день поношаху ми врази мои, и хвалящии мя мною кленяхуся. 10 Зане пепел яко хлеб ядях, и питие мое с плачем растворях. 11 От лица гнева Твоего и ярости Твоея: яко вознес низвергл мя еси. 12 Дние мои яко сень уклонишася, и аз яко сено изсхох. 13 Ты же, Господи, во век пребываеши, и память Твоя в род и род. 14 Ты воскрес ущедриши Сиона, яко время ущедрити его, яко прииде время. 15 Яко благоволиша раби Твои камение его, и персть его ущедрят. 16 И убоятся языцы имене Господня, и вси царие земстии славы Твоея. 17 Яко созиждет Господь Сиона, и явится во славе Своей. 18 Призре на молитву смиренных, и не уничижи моления их. 19 Да напишется сие в род ин, и людие зиждемии восхвалят Господа. 20 Яко приниче с высоты святыя Своея, Господь с Небесе на землю призре, 21 услышати воздыхание окованных, разрешити сыны умерщвленных, 22 возвестити в Сионе Имя Господне, и хвалу Его во Иерусалиме. 23 Внегда собратися людем вкупе, и царем, еже работати Господеви. 24 Отвеща ему на пути крепости его: умаление дней моих возвести ми. 25 Не возведи мене в преполовение дней моих: в роде родов лета Твоя. 26 В началех Ты, Господи, землю основал еси, и дела руку Твоею суть небеса. 27 Та погибнут, Ты же пребываеши: и вся, яко риза обетшают, и яко одежду свиеши я и изменятся. 28 Ты же тойжде еси, и лета Твоя не оскудеют. 29 Сынове раб Твоих вселятся, и семя их во век исправится.





Псалом Давиду 102





1 Благослови, душе моя, Господа, и вся внутренняя моя имя святое Его. 2 Благослови, душе моя, Господа, и не забывай всех воздаяний Его, 3 Очищающаго вся беззакония твоя, исцеляющаго вся недуги твоя, 4 избавляющаго от истления живот твой, венчающаго тя милостию и щедротами, 5 исполняющаго во благих желание твое: обновится яко орля юность твоя. 6 Творяй милостыни Господь, и судьбу всем обидимым. 7 Сказа пути Своя Моисеови, сыновом Израилевым хотения Своя: 8 Щедр и Милостив Господь, Долготерпелив и Многомилостив. 9 Не до конца прогневается, ниже во век враждует, 10 не по беззаконием нашим сотворил есть нам, ниже по грехом нашым воздал есть нам. 11 Яко по высоте небесней от земли, утвердил есть Господь милость Свою на боящихся Его. 12 Елико отстоят востоцы от запад, удалил есть от нас беззакония наша. 13 Якоже щедрит отец сыны, ущедри Господь боящихся Его. 14 Яко той позна создание наше, помяну, яко персть есмы. 15 Человек, яко трава дние его, яко цвет сельный, тако оцветет, 16 яко дух пройде в нем, и не будет, и не познает ктому места своего. 17 Милость же Господня от века и до века на боящихся Его, 18 и правда Его на сынех сынов, хранящих завет Его, и помнящих заповеди Его творити я. 19 Господь на Небеси уготова Престол Свой, и Царство Его всеми обладает. 20 Благословите Господа вси Ангели Его, сильнии крепостию, творящии слово Его, услышати глас словес Его. 21 Благословите Господа вся силы Его, слуги Его, творящии волю Его. 22 Благословите Господа вся дела Его, на всяком месте владычества Его, благослови, душе моя, Господа.

Слава:





Псалом Давиду, о мирстем бытии, 103





1 Благослови, душе моя, Господа. Господи, Боже мой, возвеличился еси зело. Во исповедание и в велелепоту облеклся еси. 2 Одеяйся светом, яко ризою, простираяй небо, яко кожу. 3 Покрываяй водами превыспренняя Своя, полагаяй облаки на восхождение Свое, ходяй на крилу ветреню. 4 Творяй Ангелы Своя духи и слуги Своя пламень огненный. 5 Основаяй землю на тверди ея, не преклонится в век века. 6 Бездна, яко риза, одеяние ея, на горах станут воды, 7 от запрещения Твоего побегнут, от гласа грома Твоего убоятся. 8 Восходят горы и нисходят поля в место, еже основал еси им. 9 Предел положил еси, егоже не прейдут, ниже обратятся покрыти землю. 10 Посылаяй источники в дебрех, посреде гор пройдут воды. 11 Напаяют вся звери сельныя, ждут онагри в жажду свою. 12 На тых птицы небесныя привитают, от среды камения дадят глас. 13 Напаяяй горы от превыспренних Своих, от плода дел Твоих насытится земля. 14 Прозябаяй траву скотом, и злак на службу человеком, извести хлеб от земли. 15 И вино веселит сердце человека, умастити лице елеем, и хлеб сердце человека укрепит. 16 Насытятся древа польская, кедри Ливанстии, ихже еси насадил. 17 Тамо птицы вогнездятся, еродиево жилище предводительствует ими. 18 Горы высокия еленем, камень прибежище заяцем. 19 Сотворил есть луну во времена, солнце позна запад свой. 20 Положил еси тму, и бысть нощь, в нейже пройдут вси зверие дубравнии. 21 Скимни рыкающии, восхитити и взыскати от Бога пищу себе. 22 Возсия солнце и собрашася и в ложах своих лягут. 23 Изыдет человек на дело свое и на делание свое до вечера. 24 Яко возвеличишася дела Твоя, Господи, вся премудростию сотворил еси, исполнися земля твари Твоея. 25 Сие море великое и пространное, тамо гади, имже несть числа, животная малая с великими, 26 тамо корабли преплавают, змий сей, егоже создал еси ругатися ему. 27 Вся к Тебе чают, дати пищу им во благо время. 28 Давшу Тебе им соберут, отверзшу Тебе руку всяческая исполнятся благости, 29 отвращшу же Тебе лице, возмятутся, отъимеши дух их, и исчезнут, и в персть свою возвратятся. 30 Послеши Духа Твоего, и созиждутся, и обновиши лице земли. 31 Буди слава Господня во веки, возвеселится Господь о делех Своих, 32 призираяй на землю, и творяй ю трястися, прикасаяйся горам, и дымятся. 33 Воспою Господеви в животе моем, пою Богу моему, дондеже есмь, 34 да усладится Ему беседа моя, аз же возвеселюся о Господе. 35 Да исчезнут грешницы от земли, и беззаконницы, якоже не быти им. Благослови, душе моя, Господа.

Слава:





Аллилуиа, 104





1 Исповедайтеся Господеви, и призывайте имя Его, возвестите во языцех дела Его. 2 Воспойте Ему и пойте Ему, поведите вся чудеса Его. 3 Хвалитеся о имени святем Его, да возвеселится сердце ищущих Господа. 4 Взыщите Господа, и утвердитеся, взыщите лица Его выну. 5 Помяните чудеса Его, яже сотвори, чудеса Его, и судьбы уст Его. 6 Семя Авраамле раби Его, сынове Иаковли избраннии Его. 7 Той Господь Бог наш, по всей земли судьбы Его. 8 Помяну в век завет Свой, слово, еже заповеда в тысящы родов, 9 еже завеща Аврааму, и клятву Свою Исааку. 10 И постави ю Иакову в повеление, и Израилю в завет вечен, 11 глаголя: тебе дам землю Ханааню, уже достояния вашего, 12 внегда быти им малым числом, малейшым и пришельцем в ней. 13 И преидоша от языка в язык, и от царствия в люди ины. 14 Не остави человека обидети их, и обличи о них цари. 15 Не прикасайтеся помазанным моим, и во пророцех моих не лукавнуйте. 16 И призва глад на землю, всяко утверждение хлебное сотры. 17 Посла пред ними человека: в раба продан бысть Иосиф. 18 Смириша во оковах нозе его, железо пройде душа его, 19 дондеже прииде слово Его, слово Господне разжже его. 20 Посла царь и разреши его: князь людей, и остави его. 21 Постави его господина дому своему, и князя всему стяжанию своему, 22 наказати князи его яко себе, и старцы его умудрити. 23 И вниде Израиль во Египет, и Иаков пришельствова в землю Хамову. 24 И возрасти люди своя зело, и укрепи я паче врагов их. 25 Преврати сердце их возненавидети люди Его, лесть сотворити в рабех Его. 26 Посла Моисеа раба Своего, Аарона, егоже избра Себе. 27 Положи в них словеса знамений Своих, и чудес Своих в земли Хамове. 28 Посла тму и помрачи, яко преогорчиша словеса Его. 29 Преложи воды их в кровь, и измори рыбы их. 30 Воскипе земля их жабами в сокровищницах царей их. 31 Рече, и приидоша песия мухи, и скнипы во вся пределы их. 32 Положи дожди их грады, огнь попаляющ в земли их, 33 и порази винограды их и смоквы их, и сотры всякое древо предел их. 34 Рече, и приидоша прузи и гусеницы, имже не бе числа. 35 И снедоша всяку траву в земли их, и поядоша всяк плод земли их. 36 И порази всякаго первенца в земли их, начаток всякаго труда их, 37 и изведе я с сребром и златом, и не бе в коленах их боляй. 38 Возвеселися Египет во исхождении их, яко нападе страх их на ня. 39 Распростре облак в покров им и огнь, еже просветити им нощию. 40 Просиша и приидоша крастели, и хлеба небеснаго насыти я, 41 разверзе камень и потекоша воды, потекоша в безводных реки, 42 яко помяну слово святое Свое, еже ко Аврааму, рабу Своему. 43 И изведе люди Своя в радости, и избранныя Своя в веселии. 44 И даде им страны язык, и труды людей наследоваша, 45 яко да сохранят оправдания Его и закона Его взыщут.

Слава:





По 14-й кафисме, Трисвятое.





Таже тропари, глас 8:Яко блудница припадаю Ти, да прииму оставление, и вместо мира слезы от сердца приношу Ти, Христе Боже: да яко оную ущедриши мя, Спасе, и подаси очищение грехов. Яко оная бо зову Ти: избави мя от тимения дел моих.

Слава:Почто не помышляеши, душе моя, смерти? Почто не обращаешися прочее ко исправлению, прежде трубы глашения на суде? Тогда несть время покаяния. Приими во уме мытаря и блудницу зовущыя: согреших Ти, Господи, помилуй мя.

И ныне:Яко превосходящая воистинну рождеством Твоим силы Небесныя, Приснодево Богородице, иже Тобою Божеством обогатившеся, непрестанно Тя величаем.





Господи, помилуй (40) и молитва:




Благодарим Тя, Господи Боже спасений наших, яко вся твориши во благодеяния жизни нашея, яко упокоил еси нас в прешедшем нощном времени, и воздвигл еси нас от ложей наших, и поставил еси нас в поклонение честнаго и славнаго имене Твоего. Темже молимся Тебе, Господи: даждь нам благодать и силу, да сподобимся Тебе пети разумно, и молитися непрестанно: и выну к Тебе зрети, Спасителю и Благодетелю наших душ, страхом и трепетом свое спасение действующе. Услыши убо и помилуй, Благоутробне, нас: сокруши под ноги нашя невидимыя ратники и враги: приими яже по силе нашей благодарения: даждь нам благодать и силу во отверзение уст наших, и научи нас оправданием Твоим. Яко что помолимся, якоже подобает, не вемы, аще не Ты, Господи, Духом Твоим Святым наставиши ны. Аще же что согрешихом даже до настоящаго часа, словом, или делом, или помышлением, волею, или неволею, ослаби, остави, прости. Аще бо беззакония назриши, Господи, Господи, кто постоит? Яко у Тебе очищение есть, у Тебе избавление. Ты еси Един Свят, Помощник Крепкий, и Защититель жизни нашея, и Тя благословим во вся веки, аминь.





КАФИСМА ПЯТНАДЦАТАЯ



Аллилуиа, 105





1 Исповедайтеся Господеви, яко Благ, яко в век милость Его. 2 Кто возглаголет силы Господни? Слышаны сотворит вся хвалы Его? 3 Блажени хранящии суд и творящии правду во всякое время. 4 Помяни нас, Господи, во благоволении людей Твоих, посети нас спасением Твоим. 5 Видети во благости избранныя Твоя, возвеселитися в веселии языка Твоего, хвалитися с достоянием Твоим. 6 Согрешихом со отцы нашими, беззаконновахом, неправдовахом. 7 Отцы наши во Египте не разумеша чудес Твоих, ни помянуша множества милости Твоея и преогорчиша восходяще в Чермное море. 8 И спасе их имене Своего ради, сказати силу Свою, 9 и запрети Чермному морю, и изсяче, и настави я в бездне, яко в пустыни. 10 И спасе я из руки ненавидящих, и избави я из руки врагов. 11 Покры вода стужающыя им, ни един от них избысть. 12 И вероваша словеси Его, и воспеша хвалу Его. 13 Ускориша, забыша дела Его, не стерпеша совета Его 14 и похотеша желанию в пустыни, и искусиша Бога в безводней. 15 И даде им прошение их, посла сытость в душы их. 16 И прогневаша Моисеа в стану, Аарона святаго Господня. 17 Отверзеся земля и пожре Дафана, и покры на сонмищи Авирона, 18 и разжжеся огнь в сонме их, пламень попали грешники. 19 И сотвориша тельца в Хориве, и поклонишася истуканному, 20 и измениша славу Его в подобие тельца ядущаго траву, 21и забыша Бога спасающаго их, сотворшаго велия во Египте, 22 чудеса в земли Хамове, страшная в мори Чермнем. 23 И рече потребити их, аще не бы Моисей, избранный Его, стал в сокрушении пред Ним, возвратити ярость Его, да не погубит их. 24 И уничижиша землю желанную, не яша веры словеси Его, 25 и поропташа в селениих своих, не услышаша гласа Господня. 26 И воздвиже руку Свою на ня, низложити я в пустыни. 27 И низложити семя их во языцех, и расточити я в страны. 28 И причастишася Веельфегору, и снедоша жертвы мертвых. 29 И раздражиша его в начинаниих своих, и умножися в них падение. 30 И ста Финеес, и умилостиви, и преста сечь. 31 И вменися ему в правду, в род и род до века. 32 И прогневаша Его на воде пререкания, и озлоблен бысть Моисей их ради, 33 яко преогорчиша дух его и разнствова устнами своима. 34 Не потребиша языки, яже рече Господь им, 35 и смесишася во языцех, и навыкоша делом их. 36 И поработаша истуканным их, и бысть им в соблазн, 37 и пожроша сыны своя и дщери своя бесовом, 38 и пролияша кровь неповинную, кровь сынов своих и дщерей, яже пожроша истуканным ханаанским, и убиена бысть земля их кровьми, 39 и осквернися в делех их, и соблудиша в начинаниих своих. 40 И разгневася яростию Господь на люди Своя, и омерзи достояние Свое, 41 и предаде я в руки врагов, и обладаша ими ненавидящии их. 42 И стужиша им врази их, и смиришася под руками их. 43 Множицею избави я, тии же преогорчиша Его советом своим и смиришася в беззакониих своих. 44 И виде Господь, внегда скорбети им, внегда услышаше моление их. 45 И помяну завет Свой, и раскаяся по множеству милости Своея, 46 и даде я в щедроты пред всеми пленившими я. 47 Спаси ны, Господи Боже наш, и собери ны от язык исповедатися имени Твоему святому, хвалитися во хвале Твоей. 48 Благословен Господь Бог Израилев от века и до века. И рекут вси людие: буди, буди.

Слава:





Аллилуиа, 106





1 Исповедайтеся Господеви, яко Благ, яко в век милость Его. 2 Да рекут избавлении Господем, ихже избави из руки врага 3 и от стран собра их, от восток и запад, и севера, и моря. 4 Заблудиша в пустыни безводней, пути града обительнаго не обретоша. 5 Алчуще и жаждуще, душа их в них исчезе. 6 И воззваша ко Господу, внегда скорбети им, и от нужд их избави я, 7 и настави я на путь прав, внити во град обительный. 8 Да исповедятся Господеви милости Его, и чудеса Его сыновом человеческим, 9 яко насытил есть душу тщу и душу алчущу исполни благ. 10 Седящыя во тьме и сени смертней, окованныя нищетою и железом, 11 яко преогорчиша словеса Божия и совет Вышняго раздражиша. 12 И смирися в трудех сердце их, и изнемогоша, и не бе помогаяй. 13 И воззваша ко Господу, внегда скорбети им, и от нужд их спасе я, 14 и изведе я из тьмы и сени смертныя, и узы их растерза. 15 Да исповедятся Господеви милости Его, и чудеса Его сыновом человеческим, 16 яко сокруши врата медная и вереи железныя сломи. 17 Восприят я от пути беззакония их, беззаконий бо ради своих смиришася. 18 Всякаго брашна возгнушася душа их, и приближишася до врат смертных. 19 И воззваша ко Господу, внегда скорбети им, и от нужд их спасе я, 20 посла слово Свое и исцели я, и избави я от растлений их. 21 Да исповедятся Господеви милости Его, и чудеса Его сыновом человеческим, 22 и да пожрут Ему жертву хвалы, и да возвестят дела Его в радости. 23 Сходящии в море в кораблех, творящии делания в водах многих, 24 тии видеша дела Господня и чудеса Его во глубине. 25 Рече, и ста дух бурен, и вознесошася волны его, 26 восходят до небес и низходят до бездн, душа их в злых таяше: 27 смятошася, подвигошася, яко пияный, и вся мудрость их поглощена бысть. 28 И воззваша ко Господу, внегда скорбети им, и от нужд их изведе я, 29 и повеле бури, и ста в тишину, и умолкоша волны его. 30 И возвеселишася, яко умолкоша, и настави я в пристанище хотения своего. 31 Да исповедятся Господеви милости Его, и чудеса Его сыновом человеческим: 32 да вознесут Его в церкви людстей и на седалищи старец восхвалят Его. 33 Положил есть реки в пустыню, и исходища водная в жажду, 34 землю плодоносную в сланость, от злобы живущих на ней. 35 Положил есть пустыню во езера водная и землю безводную во исходища водная. 36 И насели тамо алчущыя, и составиша грады обительны, 37 и насеяша села, и насадиша винограды, и сотвориша плод житен. 38 И благослови я, и умножишася зело, и скоты их не умали. 39 И умалишася, и озлобишася от скорби зол и болезни. 40 Излияся уничижение на князи их, и облазни я по непроходней, а не по пути. 41 И поможе убогу от нищеты и положи яко овцы отечествия. 42 Узрят правии и возвеселятся, и всякое беззаконие заградит уста своя. 43 Кто премудр и сохранит сия? И уразумеют милости Господни.

Слава:





Песнь, псалом Давиду, 107





2 Готово сердце мое, Боже, готово сердце мое: воспою и пою во славе моей. 3 Востани слава моя, востани псалтирю и гусли, востану рано. 4 Исповемся Тебе в людех, Господи, пою Тебе во языцех. 5 Яко велия верху небес милость Твоя и до облак истина Твоя. 6 Вознесися на Небеса, Боже, и по всей земли слава Твоя, 7 яко да избавятся возлюбленнии Твои: спаси десницею Твоею и услыши мя. 8 Бог возглагола во святем Своем: вознесуся и разделю Сикиму, и удоль селений размерю. 9 Мой есть Галаад и Мой есть Манассий, и Ефрем заступление главы Моея, Иуда царь Мой. 10 Моав коноб упования Моего на Идумею наложу сапог Мой: Мне иноплеменницы покоришася. 11 Кто введет мя во град ограждения? Или кто наставит мя до Идумеи? 12 Не Ты ли, Боже, отринувый нас? И не изыдеши, Боже, в силах наших? 13 Даждь нам помощь от скорби, и суетно спасение человеческо. 14 О Бозе сотворим силу, и Той уничижит враги наша.





В конец, псалом Давиду, 108





1 Боже, хвалы моея не премолчи, 2 яко уста грешнича и уста льстиваго на мя отверзошася, глаголаша на мя языком льстивым, 3 и словеси ненавистными обыдоша мя, и брашася со мною туне. 4 Вместо еже любити мя, оболгаху мя, аз же моляхся, 5 и положиша на мя злая за благая, и ненависть за возлюбление мое. 6 Постави на него грешника, и диавол да станет одесную его. 7 Внегда судитися ему, да изыдет осужден, и молитва его да будет в грех. 8 Да будут дние его мали, и епископство его да приимет ин: 9 да будут сынове его сири, и жена его вдова: 10 движущеся да преселятся сынове его и воспросят, да изгнани будут из домов своих. 11 Да взыщет заимодавец вся, елика суть его, и да восхитят чуждии труды его. 12 Да не будет ему заступника, ниже да будет ущедряяй сироты его. 13 Да будут чада его в погубление, в роде едином да потребится имя его. 14 Да воспомянется беззаконие отец его пред Господем, и грех матере его да не очистится. 15 Да будут пред Господем выну и да потребится от земли память их. 16 Занеже не помяну сотворити милость, и погна человека нища и убога, и умилена сердцем умертвити. 17 И возлюби клятву, и приидет ему, и не восхоте благословения, и удалится от него. 18 И облечеся в клятву яко в ризу, и вниде яко вода во утробу его, и яко елей в кости его. 19 Да будет ему яко риза, в нюже облачится, и яко пояс, имже выну опоясуется. 20 Сие дело оболгающих мя у Господа и глаголющих лукавая на душу мою. 21 И ты, Господи, Господи, сотвори со мною имене ради Твоего, яко блага милость Твоя. 22 Избави мя, яко нищ и убог есмь аз, и сердце мое смятеся внутрь мене. 23 Яко сень, внегда уклонитися ей, отъяхся, стрясохся яко прузи. 24 Колена моя изнемогоста от поста, и плоть моя изменися елеа ради. 25 И аз бых поношение им, видеша мя, покиваша главами своими. 26 Помози ми, Господи Боже мой, и спаси мя по милости Твоей, 27 и да разумеют, яко рука Твоя сия, и Ты, Господи, сотворил еси ю. 28 Прокленут тии, и Ты благословиши, востающии на мя да постыдятся, раб же Твой возвеселится. 29 Да облекутся оболгающии мя в срамоту, и одеждутся, яко одеждею, студом своим. 30 Исповемся Господеви зело усты моими, и посреде многих восхвалю Его, 31 яко предста одесную убогаго, еже спасти от гонящих душу мою.

Слава:





По 15-й кафисме, Трисвятое.





Таже тропари, глас 1:Яко пучина многа прегрешений моих, Спасе, и люте погрузихся согрешеньми моими: даждь ми руку, яко Петрови, и спаси мя, Боже, и помилуй мя.

Слава:Яко помышлении лукавыми и делы осудихся, Спасе, мысль ми даруй обращения, Боже, да зову: спаси мя, Благодетелю Благий, и помилуй мя.

И ныне:Богоблаженная Отроковице и Пренепорочная, скверна мя суща и окалянна от деяний безместных, и скверных помышлений, очисти мя, окаяннаго, Нескверная и Чистая, Всесвятая Мати Дево.





Господи, помилуй (40) и молитва:




Владыко Господи Иисусе Христе, Ты еси Помощник мой, в руках Твоих есмь аз, помози ми, не остави мене согрешити к Тебе, яко заблужден есмь, не остави мя последовати воли плоти моея, не презри мя, Господи, яко немощен есмь. Ты веси полезное мне, не остави мя погибнути грехи моими, не остави мя, Господи, не отступи от мене, яко к Тебе прибегох, научи мя творити волю Твою, яко Ты еси Бог мой. Исцели душу мою, яко согреших Ти, спаси мя ради милости Твоея, яко пред Тобою суть вси стужающии ми, и несть мне иное прибежище, токмо Ты, Господи. Да постыдятся убо вси востающии на мя и ишущии душу мою, еже потребити ю, яко Ты еси Един Сильный, Господи, во всех, и Твоя есть слава во веки веков, аминь.





КАФИСМА ШЕСТНАДЦАТАЯ



Псалом Давиду, 109





1 Рече Господь Господеви моему: седи одесную Мене, дондеже положу враги Твоя подножие ног Твоих. 2 Жезл силы послет ти Господь от Сиона, и господствуй посреде врагов Твоих. 3 С Тобою начало в день силы Твоея, во светлостех святых Твоих, из чрева прежде денницы родих Тя. 4 Клятся Господь и не раскается: Ты иерей во век, по чину Мелхиседекову. 5 Господь одесную Тебе сокрушил есть в день гнева Своего цари. 6 Судит во языцех, исполнит падения, сокрушит главы на земли многих. 7 От потока на пути пиет, сего ради вознесет главу.





Аллилуиа, 110





1 Исповемся Тебе, Господи, всем сердцем моим в совете правых и сонме. 2 Велия дела Господня, изыскана во всех волях Его. 3 Исповедание и великолепие дело Его и правда Его пребывает в век века. 4 Память сотворил есть чудес Своих, Милостив и Щедр Господь. 5 Пищу даде боящымся Его, помянет в век завет Свой. 6 Крепость дел Своих возвести людем Своим, дати им достояние язык. 7 Дела рук Его истина и суд, верны вся заповеди Его, 8 утвержены в век века, сотворены во истине и правоте. 9 Избавление посла людем Своим: заповеда в век завет Свой. Свято и страшно имя Его. 10 Начало премудрости страх Господень, разум же благ всем творящым и. Хвала Его пребывает в век века.





Аллилуиа, Аггево и Захарьино, 111





1 Блажен муж, бояйся Господа, в заповедех Его восхощет зело. 2 Сильно на земли будет семя его, род правых благословится: 3 слава и богатство в дому его, и правда его пребывает в век века. 4 Возсия во тме свет правым, милостив и щедр, и праведен. 5 Благ муж, щедря и дая: устроит словеса своя на суде, яко в век не подвижится. 6 В память вечную будет праведник. 7 От слуха зла не убоится, 8 готово сердце его уповати на Господа. Утвердися сердце его, не убоится, дондеже воззрит на враги своя. 9 Расточи, даде убогим, правда его пребывает во век века, рог его вознесется в славе. 10 Грешник узрит и прогневается, зубы своими поскрежещет и растает, желание грешника погибнет.

Слава:





Аллилуиа, 112





1 Хвалите, отроцы, Господа, хвалите имя Господне. 2 Буди имя Господне благословенно отныне и до века. 3 От восток солнца до запад хвально имя Господне. 4 Высок над всеми языки Господь: над небесы слава Его. 5 Кто яко Господь Бог наш? На высоких живый 6 и на смиренныя призираяй на небеси и на земли, 7 воздвизаяй от земли нища и от гноища возвышаяй убога, 8 посадити его с князи, с князи людей своих, 9 вселяя неплодовь в дом матерь о чадех веселящуся.





Аллилуиа, 113





1 Во исходе Израилеве от Египта, дому Иаковля из людей варвар, 2 бысть Иудеа святыня Его, Израиль область его. 3 Море виде и побеже, Иордан возвратися вспять, 4 горы взыграшася, яко овни, и холми, яко агнцы овчии. 5 Что ти есть, море, яко побегло еси? И тебe, Иордане, яко возвратился еси вспять? 6 Горы, яко взыграстеся, яко овни, и холми, яко агнцы овчии? 7 От лица Господня подвижеся земля, от лица Бога Иаковля, 8 обращшаго камень во езера водная и несекомый во источники водныя. 9 Не нам, Господи, не нам, но имени Твоему даждь славу, о милости Твоей и истине Твоей. 10 Да не когда рекут языцы: где есть Бог их? 11 Бог же наш на небеси и на земли, вся елика восхоте, сотвори. 12 Идоли язык сребро и злато, дела рук человеческих. 13 Уста имут, и не возглаголют, очи имут и не узрят, 14 уши имут, и не услышат, ноздри имут, и не обоняют, 15 руце имут, и не осяжут, нозе имут, и не пойдут, не возгласят гортанем своим. 16 Подобни им да 6удут творящии я, и вси надеющиися на ня. 17 Дом Израилев упова на Господа: Помощник и Защититель им есть. 18 Дом Ааронь упова на Господа: Помощник и Защититель им есть. 19 Боящиися Господа уповаша на Господа: Помощник и Защититель им есть. 20 Господь помянув ны благословил есть нас, благословил есть дом Израилев, благословил есть дом Ааронь, 21 благословил есть боящыяся Господа, малыя с великими. 22 Да приложит Господь на вы, на вы и на сыны вашя. 23 Благословени вы Господеви, сотворшему небо и землю. 24 Небо небесе Господеви, землю же даде сыновом человеческим. 25 Не мертвии восхвалят Тя, Господи, ниже вси низходящии во ад, 26 но мы, живии, благословим Господа отныне и до века.





Аллилуиа, 114





1 Возлюбих, яко услышит Господь глас моления моего, 2 яко приклони ухо Свое мне, и во дни моя призову. 3 Объяша мя болезни смертныя, беды адовы обретоша мя, скорбь и болезнь обретох, и имя Господне призвах: 4 о, Господи, избави душу мою. Милостив Господь и Праведен, и Бог наш милует. 5 Храняй младенцы Господь: смирихся, и спасе мя. 6 Обратися, душе моя, в покой твой, яко Господь благодействова тя. 7 Яко изъят душу мою от смерти, очи мои от слез и нозе мои от поползновения. 8 Благоугожду пред Господем во стране живых.

Слава:





Аллилуиа, 115





1 Веровах, темже возглаголах, аз же смирихся зело. 2 Аз же рех во изступлении моем: всяк человек ложь. 3 Что воздам Господеви о всех, яже воздаде ми? 4 Чашу спасения прииму и имя Господне призову, 5 молитвы моя Господеви воздам пред всеми людьми Его. 6 Честна пред Господем смерть преподобных Его. 7 О, Господи, аз раб Твой, аз раб Твой и сын рабыни Твоея; растерзал еси узы моя. 8 Тебе пожру жертву хвалы, и во имя Господне призову. 9 Молитвы моя Господеви воздам пред всеми людьми Его, 10 во дворех дому Господня, посреде тебе, Иерусалиме.





Аллилуиа, 116





1 Хвалите Господа вси языцы, похвалите Его вси людие, 2 яко утвердися милость Его на нас, и истина Господня пребывает во век.





Аллилуиа, 117





1 Исповедайтеся Господеви, яко Благ, яко в век милость Его. 2 Да речет убо дом Израилев: яко Благ, яко в век милость Его. 3 Да речет убо дом Ааронь: яко Благ, яко в век милость Его. 4 Да рекут убо вси боящиися Господа: яко Благ, яко в век милость Его. 5 От скорби призвах Господа, и услыша мя в пространство. 6 Господь мне Помощник, и не убоюся, что сотворит мне человек. 7 Господь мне Помощник, и аз воззрю на враги моя. 8 Благо есть надеятися на Господа, нежели надеятися на человека. 9 Благо есть уповати на Господа, нежели уповати на князи. 10 Вси языцы обыдоша мя, и именем Господним противляхся им, 11 обышедше обыдоша мя, и именем Господним противляхся им, 12 обыдоша мя, яко пчелы сот, и разгорешася, яко огнь в тернии, и именем Господним противляхся им. 13 Отриновен превратихся пасти, и Господь прият мя. 14 Крепость моя и пение мое Господь, и бысть ми во спасение. 15 Глас радости и спасения в селениих праведных: 16 десница Господня сотвори силу. Десница Господня вознесе мя, десница Господня сотвори силу. 17 Не умру, но жив буду, и повем дела Господня. 18 Наказуя наказа мя Господь, смерти же не предаде мя. 19 Отверзите мне врата правды, вшед в ня исповемся Господеви. 20 Сия врата Господня, праведнии внидут в ня. 21 Исповемся Тебе, яко услышал мя еси, и был еси мне во спасение. 22 Камень, егоже небрегоша зиждущии, сей бысть во главу угла: 23 от Господа бысть сей, и есть дивен во очесех наших. 24 Сей день, егоже сотвори Господь, возрадуемся и возвеселимся в онь. 25 О, Господи, спаси же, о Господи, поспеши же. 26 Благословен грядый во имя Господне, благословихом вы из дому Господня. 27 Бог Господь, и явися нам: составите праздник во учащающих до рог олтаревых. 28 Бог мой еси Ты, и исповемся Тебе, Бог мой еси Ты, и вознесу Тя. Исповемся Тебе, яко услышал мя еси, и был еси мне во спасение. 29 Исповедайтеся Господеви, яко Благ, яко в век милость Его.

Слава:





По 16-й кафисме, Трисвятое.





Таже тропари, глас 1:Ин мир тебе, душе, ожидает, и Судия хощет Твоя обличити тайная и лютая. Не пребуди убо в здешних, но предвари вопиющи Судии: Боже, очисти мя и спаси мя.

Слава:Яко прегрешеньми многими и язвами безмерными облежимь есмь, Спасе, согрешаяй молю Твое благоутробие, Христе: врачу недугующих, посети, и исцели, и спаси мя.

И ныне:Душе моя, что нерадиво живеши ленящися? Что не печешися о злых, ихже содеяла еси в житии? Потщися исправитися прежде даже дверь не заключит Тебе Господь. Богородице притецы, припади и возопий: Упование ненадеемых, спаси мя, много к Тебе прегрешивша, Владычице Пречистая.





Господи, помилуй (40) и молитва:




Господи Святый, в Вышних Живый, и всевидяшим Твоим оком призираяй на всю тварь, Тебе приклоняем выю души и телесе, и Тебе молимся, Святый святых: простри руку Твою невидимую от святаго жилища Твоего, и благослови вся ны, и прости нам всякое согрешение, вольное же и невольное, словом или делом. Даруй нам, Господи, умиление, даруй слезы духовныя от души, во очищение многих наших грехов, даруй велию Твою милость на мир Твой и на ны недостойныя рабы Твоя. Яко благословено и препрославлено есть имя Твое, Отца и Сына и Святаго Духа, ныне и присно, и во веки веков, аминь.





КАФИСМА СЕДМНАДЦАТАЯ



Аллилуиа, 118





1 Блажени непорочнии в путь, ходящии в законе Господни. 2 Блажени испытающии свидения Его, всем сердцем взыщут Его, 3 не делающии бо беззакония, в путех Его ходиша. 4 Ты заповедал еси заповеди Твоя сохранити зело. 5 Дабы исправилися путие мои, сохранити оправдания Твоя. 6 Тогда не постыжуся, внегда призрети ми на вся заповеди Твоя. 7 Исповемся Тебе в правости сердца, внегда научити ми ся судьбам правды Твоея. 8 Оправдания Твоя сохраню, не остави мене до зела. 9 В чесом исправит юнейший путь свой; внегда сохранити словеса Твоя. 10 Всем сердцем моим взысках Тебе, не отрини мене от заповедей Твоих. 11 В сердце моем скрых словеса Твоя, яко да не согрешу Тебе. 12 Благословен еси Господи: научи мя оправданием Твоим. 13 Устнама моима возвестих вся судьбы уст Твоих. 14 На пути свидений Твоих насладихся, яко о всяком богатстве. 15 В заповедех Твоих поглумлюся, и уразумею пути Твоя. 16 Во оправданиих Твоих поучуся, не забуду словес Твоих. 17 Воздаждь рабу Твоему: живи мя, и сохраню словеса Твоя. 18 Открый очи мои, и уразумею чудеса от закона Твоего. 19 Пришлец аз есмь на земли: не скрый от мене заповеди Твоя. 20 Возлюби душа моя возжелати судьбы Твоя на всякое время. 21 Запретил еси гордым: прокляти уклоняющиися от заповедей Твоих. 22 Отьими от мене понос и уничижение, яко свидений Твоих взысках. 23 Ибо седоша князи, и на мя клеветаху, раб же Твой глумляшеся во оправданиих Твоих: 24 Ибо свидения Твоя поучение мое есть, и совети мои оправдания Твоя. 25 Прильпе земли душа моя: живи мя по словеси Твоему. 26 Пути моя возвестих, и услышал мя еси: научи мя оправданием Твоим: 27 Путь оправданий Твоих вразуми ми, и поглумлюся в чудесех Твоих. 28 Воздрема душа моя от уныния: утверди мя в словесех Твоих. 29 Путь неправды отстави от мене, и законом Твоим помилуй мя. 30 Путь истины изволих, и судьбы Твоя не забых. 31 Прилепихся свидением Твоим, Господи, не посрами мене. 32 Путь заповедей Твоих текох, егда расширил еси сердце мое. 33 Законоположи мне, Господи, путь оправданий Твоих, и взыщу и выну: 34 Вразуми мя, и испытаю закон Твой, и сохраню и всем сердцем моим. 35 Настави мя на стезю заповедей Твоих, яко тую восхотех. 36 Приклони сердце мое во свидения Твоя, а не в лихоимство. 37 Отврати очи мои, еже не видети суеты, в пути Твоем живи мя. 38 Постави рабу Твоему слово Твое в страх Твой. 39 Отьими поношение мое, еже непщевах: яко судьбы Твоя благи. 40 Се возжелах заповеди Твоя, в правде Твоей живи мя. 41 И да приидет на мя милость Твоя Господи, спасение Твое по словеси Твоему. 42 И отвещаю поношающым ми слово: яко уповах на словеса Твоя. 43 И не отьими от уст моих словесе истинна до зела, яко на судьбы Твоя уповах. 44 И сохраню закон Твой выну, в век и в век века. 45 И хождах в широте, яко заповеди Твоя взысках. 46 И глаголах о свидениих Твоих пред цари, и не стыдяхся: 47 И поучахся в заповедех Твоих, яже возлюбих зело: 48 И воздвигох руце мои к заповедем Твоим, яже возлюбих, и глумляхся во оправданиих Твоих. 49 Помяни словеса Твоя рабу Твоему, ихже упование дал ми еси. 50 То мя утеши во смирении моем, яко слово Твое живи мя. 51 Гордии законопреступоваху до зела: от закона же Твоего не уклонихся. 52 Помянух судьбы Твоя от века, Господи, и утешихся. 53 Печаль прият мя от грешник, оставляющих закон Твой. 54 Пета бяху мне оправдания Твоя, на месте пришельствия моего. 55 Помянух в нощи Имя Твое, Господи, и сохраних закон Твой. 56 Сей бысть мне, яко оправданий Твоих взысках. 57 Часть моя еси, Господи, рех сохранити закон Твой. 58 Помолихся лицу Твоему всем сердцем моим: помилуй мя по словеси Твоему. 59 Помыслих пути Твоя, и возвратих нозе мои во свидения Твоя. 60 Уготовихся и не смутихся сохранити заповеди Твоя. 61 Ужя грешник обязашася мне, и закона Твоего не забых. 62 Полунощи востах исповедатися Тебе о судьбах правды Твоея. 63 Причастник аз есмь всем боящымся Тебе, и хранящым заповеди Твоя. 64 Милости Твоея, Господи, исполнь земля: оправданием Твоим научи мя. 65 Благость сотворил еси с рабом Твоим, Господи, по словеси Твоему. 66 Благости, и наказанию и разуму научи мя, яко заповедем Твоим веровах. 67 Прежде даже не смирити ми ся, аз прегреших: сего ради слово Твое сохраних. 68 Благ еси Ты, Господи, и благостию Твоею научи мя оправданием Твоим. 69 Умножися на мя неправда гордых, аз же всем сердцем моим испытаю заповеди Твоя. 70 Усырися яко млеко сердце их, аз же закону Твоему поучихся. 71 Благо мне, яко смирил мя еси, яко да научуся оправданием Твоим. 72 Благ мне закон уст Твоих, паче тысящ злата и сребра.

Слава:

73 Руце Твои сотвористе мя, и создасте мя: вразуми мя, и научуся заповедем Твоим. 74 Боящиися Тебе узрят мя и возвеселятся, яко на словеса Твоя уповах. 75 Разумех Господи, яко правда судьбы Твоя, и воистинну смирил мя еси. 76 Буди же милость Твоя, да утешит мя по словеси Твоему рабу Твоему. 77 Да приидут мне щедроты Твоя, и жив буду, яко закон Твой поучение мое есть. 78 Да постыдятся гордии, яко неправедно беззаконноваша на мя, аз же поглумлюся в заповедех Твоих. 79 Да обратят мя боящиися Тебе, и ведящии свидения Твоя. 80 Буди сердце мое непорочно во оправданиих Твоих, яко да не постыжуся. 81 Исчезает во спасение Твое душа моя, на словеса Твоя уповах. 82 Исчезоша очи мои в слово Твое, глаголюще: когда утешиши мя; 83 Зане бых яко мех на слане: оправданий Твоих не забых. 84 Колико есть дней раба Твоего; когда сотвориши ми от гонящих мя суд; 85 Поведаша мне законопреступницы глумления, но не яко закон Твой, Господи. 86 Вся заповеди Твоя истина: неправедно погнаша мя, помози ми. 87 Вмале не скончаша мене на земли: аз же не оставих заповедей Твоих. 88 По милости Твоей живи мя, и сохраню свидения уст Твоих. 89 Во век, Господи, слово Твое пребывает на Небеси. 90 В род и род истина Твоя. Основал еси землю, и пребывает. 91 Учинением Твоим пребывает день, яко всяческая работна Тебе. 92 Яко аще бы не закон Твой поучение мое был, тогда убо погибл бых во смирении моем. 93 Во век не забуду оправданий Твоих, яко в них оживил мя еси.





[Среда:]





94 Твой есмь аз, спаси мя, яко оправданий Твоих взысках. 95 Мене ждаша грешницы погубити мя, свидения Твоя разумех. 96 Всякия кончины видех конец, широка заповедь Твоя зело. 97 Коль возлюбих закон Твой, Господи, весь день поучение мое есть. 98 Паче враг моих умудрил мя еси заповедию Твоею, яко в век моя есть. 99 Паче всех учащих мя разумех, яко свидения Твоя поучение мое есть. 100 Паче старец разумех, яко заповеди Твоя взысках. 101 От всякаго пути лукава возбраних ногам моим, яко да сохраню словеса Твоя. 102 От судеб Твоих не уклонихся, яко Ты законоположил ми еси. 103 Коль сладка гортани моему словеса Твоя, паче меда устом моим. 104 От заповедей Твоих разумех, сего ради возненавидех всяк путь неправды. 105 Светильник ногама моима закон Твой, и свет стезям моим. 106 Кляхся и поставих сохранити судьбы правды Твоея. 107 Смирихся до зела, Господи, живи мя по словеси Твоему. 108 Вольная уст моих благоволи же, Господи, и судьбам Твоим научи мя. 109 Душа моя в руку Твоею выну, и закона Твоего не забых. 110 Положиша грешницы сеть мне, и от заповедей Твоих не заблудих. 111 Наследовах свидения Твоя во век, яко радование сердца моего суть. 112 Приклоних сердце мое сотворити оправдания Твоя в век за воздаяние. 113 Законопреступныя возненавидех, закон же Твой возлюбих. 114 Помощник мой и Заступник мой еси Ты, на словеса Твоя уповах. 115 Уклонитеся от мене лукавнующии, и испытаю заповеди Бога моего. 116 Заступи мя по словеси Твоему, и жив буду, и не посрами мене от чаяния моего. 117 Помози ми, и спасуся, и поучуся во оправданиих Твоих выну. 118 Уничижил еси вся отступающия от оправданий Твоих, яко неправедно помышление их. 119 Преступающия непщевах вся грешныя земли, сего ради возлюбих свидения Твоя. 120 Пригвозди страху Твоему плоти моя, от судеб бо Твоих убояхся. 121 Сотворих суд и правду, не предаждь мене обидящым мя. 122 Восприими раба Твоего во благо, да не оклеветают мене гордии. 123 Очи мои исчезосте во спасение Твое, и в слово правды Твоея. 124 Сотвори с рабом Твоим по милости Твоей, и оправданием Твоим научи мя. 125 Раб Твой есмь аз: вразуми мя, и увем свидения Твоя. 126 Время сотворити Господеви: разориша закон Твой. 127 Сего ради возлюбих заповеди Твоя паче злата и топазия. 128 Сего ради ко всем заповедем Твоим направляхся, всяк путь неправды возненавидех. 129 Дивна свидения Твоя, сего ради испыта я душа моя. 130 Явление словес Твоих просвещает и вразумляет младенцы. 131 Уста моя отверзох, и привлекох дух, яко заповедей Твоих желах.

Слава:

132 Призри на мя и помилуй мя, по суду любящих имя Твое. 133 Стопы моя направи по словеси Твоему, и да не обладает мною всякое беззаконие. 134 Избави мя от клеветы человеческия, и сохраню заповеди Твоя. 135 Лице Твое просвети на раба Твоего, и научи мя оправданием Твоим. 136 Исходища водная изведосте очи мои, понеже не сохраних закона Твоего. 137 Праведен еси, Господи, и прави суди Твои. 138 Заповедал еси правду свидения Твоя и истину зело. 139 Истаяла мя есть ревность Твоя, яко забыша словеса Твоя врази мои. 140 Разжжено слово Твое зело, и раб Твой возлюби е. 141 Юнейший аз есмь и уничижен, оправданий Твоих не забых. 142 Правда Твоя правда во век, и закон Твой истина. 143 Скорби и нужды обретоша мя, заповеди Твоя поучение мое. 144 Правда свидения Твоя в век, вразуми мя, и жив буду. 145 Воззвах всем сердцем моим, услыши мя, Господи, оправдания Твоя взыщу. 146 Воззвах Ти, спаси мя, и сохраню свидения Твоя. 147 Предварих в безгодии и воззвах, на словеса Твоя уповах. 148 Предваристе очи мои ко утру, поучитися словесем Твоим. 149 Глас мой услыши, Господи, по милости Твоей: по судьбе Твоей живи мя. 150 Приближишася гонящии мя беззаконием, от закона же Твоего удалишася. 151 Близ еси Ты, Господи, и вси путие Твои истина. 152 Исперва познах от свидений Твоих, яко в век основал я еси. 153 Виждь смирение мое и изми мя, яко закона Твоего не забых. 154 Суди суд мой и избави мя, словесе ради Твоего живи мя. 155 Далече от грешник спасение, яко оправданий Твоих не взыскаша. 156 Щедроты Твоя многи, Господи, по судьбе Твоей живи мя. 157 Мнози изгонящии мя и стужающии ми, от свидений Твоих не уклонихся. 158 Видех неразумевающия и истаях, яко словес Твоих не сохраниша. 159 Виждь, яко заповеди Твоя возлюбих, Господи, по милости Твоей живи мя. 160 Начало словес Твоих истина, и во век вся судьбы правды Твоея. 161 Князи погнаша мя туне, и от словес Твоих убояся сердце мое. 162 Возрадуюся аз о словесех Твоих, яко обретаяй корысть многу. 163 Неправду возненавидех и омерзих, закон же Твой возлюбих. 164 Седмерицею днем хвалих Тя о судьбах правды Твоея. 165 Мир мног любящым закон Твой, и несть им соблазна. 166 Чаях спасения Твоего, Господи, и заповеди Твоя возлюбих. 167 Сохрани душа моя свидения Твоя и возлюби я зело. 168 Сохраних заповеди Твоя и свидения Твоя, яко вси путие мои пред Тобою, Господи. 169 Да приближится моление мое пред Тя, Господи, по словеси Твоему вразуми мя. 170 Да внидет прошение мое пред Тя, Господи, по словеси Твоему избави мя. 171 Отрыгнут устне мои пение, егда научиши мя оправданием Твоим. 172 Провещает язык мой словеса Твоя, яко вся заповеди Твоя правда. 173 Да будет рука Твоя еже спасти мя, яко заповеди Твоя изволих. 174 Возжелах спасение Твое, Господи, и закон Твой поучение мое есть. 175 Жива будет душа моя и восхвалит Тя, и судьбы Твоя помогут мне. 176 Заблудих, яко овча погибшее, взыщи раба Твоего, яко заповедей Твоих не забых.

Слава:





По 17-й кафисме. Трисвятое.





Таже тропари, глас 2:Согреших к Тебе, Спасе, яко блудный сын: приими мя, Отче, кающагося, и помилуй мя, Боже.

Слава:Зову к Тебе, Христе Спасе, мытаревым гласом: очисти мя якоже онаго и помилуй мя, Боже.

И ныне:Богородице, не презри мя требующа заступления Твоего: на Тя бо упова душа моя, и помилуй мя.





Господи, помилуй (40) и молитва:




Владыко Господи Вседержителю и Творче всех, щедрот Отец, и милости Бог, от земли Создавый человека, и показавый его по образу Твоему и по подобию, да и тем прославится великолепое имя Твое на земли, и исторгнена убо преступлением Твоих заповедей, паки на лучшее возсоздавый его во Христе Твоем, и возведый на Небеса: благодарю Тя, яко умножил еси на мне величие Твое, и не предал мя еси врагом моим в конец, исторгнути мя ищущым в пропасть адову, ниже оставил мя еси погибнути со беззаконии моими. Ныне убо, Многомилостиве и Любоблаже Господи, не хотяй смерти грешнаго, но обращения ожидаяй, и приемляй: иже низверженныя исправляяй, сокрушенныя исцеляяй, обрати и мене к покаянию, и низверженнаго исправи, и сокрушеннаго исцели: помяни Твоя щедроты, и яже от века Твою непостижимую благость и моя безмерная забуди беззакония, яже делом и словом, и мыслию соверших: разреши ослепление сердца моего, и даждь ми слезы умиления на очищение скверны мысли моея. Услыши, Господи, вонми, Человеколюбче, очисти, Благоутробне, и от мучительства во мне царствувщих страстей окаянную мою душу свободи. И не ктому да содержит мя грех, ниже да возможет на мя боритель демон, ниже к своему хотению да ведет мя, но державною Твоею рукою, его владычества исхитивый мя, Ты царствуй во мне, Благий и Человеколюбивый Господи, и всего Твоего быти, и жити мне прочее по Твоей благоволи воли. И подаждь ми неизреченною благостию сердца очищение, уст хранение, правоту деяний, мудрование смиренное, мир помыслов, тишину душевных моих сил, радость духовную, любовь истинную, долготерпение, благость, кротость, веру нелицемерну, воздержание обдержательное, и всех мя благих плодов исполни, дарованием Святого Твоего Духа. И не возведи мене в преполовение, дний моих, ниже неисправлену и неготову душу мою восхитиши, но соверши мя Твоим совершенством, и тако мя настоящаго жития изведи, яко да невозбранно прошед начала и власти тьмы, Твоею благодатию узрю и аз неприступныя Твоея славы доброту неизреченную, со всеми святыми Твоими, в нихже освятися, и прославися всечестное и великолепое имя Твое, Отца и Сына и Святаго Духа, ныне и присно, и во веки веков, аминь.





КАФИСМА ВОСЕМНАДЦАТАЯ



Песнь степеней, 119





1 Ко Господу, внегда скорбети ми, воззвах, и услыша мя. 2 Господи, избави душу мою от устен неправедных и от языка льстива. 3 Что дастся тебе, или что приложится тебе к языку льстиву? 4 Стрелы сильнаго изощрены, со угльми пустынными. 5 Увы мне, яко пришельствие мое продолжися, вселихся с селении Кидарскими. 6 Много пришельствова душа моя, с ненавидящими мира бех мирен: 7 егда глаголах им, боряху мя туне.





Песнь степеней, 120





1 Возведох очи мои в горы, отнюдуже приидет помощь моя. 2 Помощь моя от Господа, сотворшаго небо и землю. 3 Не даждь во смятение ноги твоея, ниже воздремлет храняй тя, 4 се не воздремлет, ниже уснет храняй Израиля. 5 Господь сохранит тя, Господь покров твой на руку десную твою. 6 Во дни солнце не ожжет тебе, ниже луна нощию. 7 Господь сохранит тя от всякаго зла, сохранит душу твою Господь. 8 Господь сохранит вхождение твое и исхождение твое, отныне и до века.





Песнь степеней, 121





1 Возвеселихся о рекших мне: в дом Господень пойдем. 2 Стояще бяху ноги нашя во дворех твоих, Иерусалиме. 3 Иерусалим зиждемый яко град, емуже причастие его вкупе. 4 Тамо бо взыдоша колена, колена Господня, свидение Израилево, исповедатися имени Господню, 5 яко тамо седоша престоли на суд, престоли в дому Давидове. 6 Вопросите же яже о мире Иерусалима: и обилие любящым тя. 7 Буди же мир в силе твоей и обилие в столпостенах твоих. 8 Ради братий моих и ближних моих глаголах убо мир о тебе. 9 Дому ради Господа Бога нашего взысках благая тебе.





Песнь степеней, 122





1 К Тебе возведох очи мои, живущему на Небеси. 2 Се яко очи раб в руку господий своих, яко очи рабыни в руку госпожи своея, тако очи наши ко Господу Богу нашему, дондеже ущедрит ны. 3 Помилуй нас, Господи, помилуй нас, яко по многу исполнихомся уничижения, 4 наипаче наполнися душа наша поношения гобзующих и уничижения гордых.





Песнь степеней, 123





1 Яко аще не Господь бы был в нас, да речет убо Израиль, 2 яко аще не Господь бы был в нас, внегда востати человеком на ны, убо живых пожерли быша нас, 3 внегда прогневатися ярости их на ны, убо вода потопила бы нас. 4 Поток прейде душа наша, 5 убо прейде душа наша воду непостоянную. 6 Благословен Господь, Иже не даде нас в ловитву зубом их. 7 Душа наша, яко птица избавися от сети ловящих: сеть сокрушися, и мы избавлени быхом. 8 Помощь наша во имя Господа, сотворшаго небо и землю.

Слава:





Песнь степеней, 124





1 Надеющиися на Господа, яко гора Сион: не подвижится в век живый во Иерусалиме. 2 Горы окрест его, и Господь окрест людей Своих отныне и до века. 3 Яко не оставит Господь жезла грешных на жребий праведных, яко да не прострут праведнии в беззакония рук своих. 4 Ублажи, Господи, благия и правыя сердцем. 5 Уклоняющыяся же в развращения отведет Господь с делающими беззаконие. Мир на Израиля.





Песнь степеней, 125





1 Всегда возвратити Господу плен Сионь, быхом яко утешени. 2 Тогда исполнишася радости уста наша и язык наш веселия, тогда рекут во языцех: возвеличил есть Господь сотворити с ними. 3 Возвеличил есть Господь сотворити с нами: быхом веселящеся. 4 Возврати, Господи, пленение наше, яко потоки югом. 5 Сеюшии слезами, радостию пожнут. 6 Ходящии хождаху и плакахуся, метающе семена своя, грядуще же приидут радостию, вземлюше рукояти своя.





Песнь степеней, 126





1 Аще не Господь созиждет дом, всуе трудишася зиждущии. Аще не Господь сохранит град, всуе бде стрегий. 2 Всуе вам есть утреневати, востанете по седении, ядущии хлеб болезни, егда даст возлюбленным Своим сон. 3 Се достояние Господне сынове, мзда плода чревняго. 4 Яко стрелы в руце сильнаго, тако сынове оттрясенных. 5 Блажен, иже исполнит желание свое от них. Не постыдятся, егда глаголют врагом своим во вратех.





Песнь степеней, 127





1 Блажени вси боящиися Господа, ходящии в путех Его. 2 Труды плодов Твоих снеси: блажен еси, и добро тебе будет. 3 Жена твоя, яко лоза, плодовита в странах дому твоего, 4 сынове твои, яко новосаждения масличная, окрест трапезы твоея. 5 Се тако благословится человек бояйся Господа. 6 Благословит тя Господь от Сиона, и узриши благая Иерусалима вся дни живота твоего, 7 и узриши сыны сынов твоих. Мир на Израиля.





Песнь степеней, 128





1 Множицею брашася со мною от юности моея, да речет убо Израиль: 2 множицею брашася со мною от юности моея, ибо не премогоша мя. 3 На хребте моем делаша грешницы, продолжиша беззаконие свое. 4 Господь Праведен ссече выя грешников. 5 Да постыдятся и возвратятся вспять вси ненавидящии Сиона. 6 Да будут, яко трава на здех, яже прежде восторжения изсше, 7 еюже не исполни руки своея жняй, и недра своего рукояти собираяй, 8 и не реша мимоходящии: благословение Господне на вы, благословихом вы во имя Господне.

Слава:





Песнь степеней, 129





1 Из глубины воззвах к Тебе, Господи, Господи, услыши глас мой. 2 Да будут уши Твои внемлюще гласу моления моего. 3 Аще беззакония назриши, Господи, Господи, кто постоит? Яко у Тебе очищение есть. 4 Имене ради Твоего потерпех Тя, Господи, потерпе душа моя в слово Твое, упова душа моя на Господа. 5 От стражи утренния до нощи, от стражи утренния да уповает Израиль на Господа. 6 Яко у Господа милость, и многое у Него избавление, и Той избавит Израиля от всех беззаконий его.





Песнь степеней, 130





1 Господи, не вознесеся сердце мое, ниже вознесостеся очи мои, ниже ходих в великих, ниже в дивных паче мене. 2 Аще не смиреномудрствовах, но вознесох душу мою, яко отдоеное на матерь свою, тако воздаси на душу мою. 3 Да уповает Израиль на Господа, отныне и до века.





Песнь степеней, 131





1 Помяни, Господи, Давида и всю кротость его: 2 яко клятся Господеви, обещася Богу Иаковлю: 3 аще вниду в селение дому моего, или взыду на одр постели моея, 4 аще дам сон очима моима и веждома моима дремание, и покой скраниама моима, 5 дондеже обрящу место Господеви, селение Богу Иаковлю. 6 Се слышахом я во Евфрафе, обретохом я в полях дубравы. 7 Внидем в селения Его, поклонимся на место, идеже стоясте нозе Его. 8 Воскресни, Господи, в покой Твой, Ты и кивот святыни Твоея. 9 Священницы Твои облекутся правдою, и преподобнии Твои возрадуются. 10 Давида ради раба Твоего не отврати лице помазаннаго Твоего. 11 Клятся Господь Давиду истиною и не отвержется ея: от плода чрева твоего посажду на престоле твоем. 12 Аще сохранят сынове твои завет Мой, и свидения Моя сия, имже научу я, и сынове их до века сядут на престоле твоем. 13 Яко избра Господь Сиона, изволи и в жилище Себе. 14 Сей покой Мой во век века, зде вселюся, яко изволих и. 15 Ловитву его благословляяй благословлю, нищыя его насыщу хлебы, 16 священники его облеку во спасение, и преподобнии его радостию возрадуются. 17 Тамо возращу рог Давидови, уготовах светильник помазанному Моему. 18 Враги его облеку студом, на немже процветет святыня Моя.





Песнь степеней, 132





1 Се что добро, или что красно, но еже жити братии вкупе? 2 Яко миро на главе, сходящее на браду, браду Аароню, сходящее на ометы одежды его, 3 яко роса Аермонская сходящая на горы Сионския, яко тамо заповеда Господь благословение и живот до века.





Песнь степеней, 133





1 Се ныне благословите Господа вси раби Господни, стоящие в храме Господни, во дворех дому Бога нашего, 2 В нощех воздежите руки вашя во святая, и благословите Господа. 3 Благословит тя Господь от Сиона, сотворивый небо и землю

Слава:





По 18-й кафисме, Трисвятое




Таже тропари, глас 2:Прежде даже не осудиши мя, Господи мой, Господи, даждь ми обращение, и исправление многих моих грехов, даждь ми умиление духовное, яко да возопию к Тебе: Благоутробне, Человеколюбче Боже мой, спаси мя.

Слава:Несмысленным скотом уподобивыйся аз, блудный, приложихся им: обращение ми даруй, Христе, яко да прииму у Тебе велию милость.

И ныне:Не отврати, Владычице, лица Твоего от мене, молящагося Тебе, но, яко Благоутробная Мати Щедраго Бога, потщися прежде конца обращение мне даровати, яко да спасся Тобою, воспою Тя, яко спасение и упование мое, непосрамленное, Госпоже моя.





Господи, помилуй (40) и молитва:





Господи, да не яростию Твоею обличиши мене, ниже гневом Твоим накажеши мя. Владыко Господи Иисусе Христе, Сыне Бога Живаго, помилуй мя, грешнаго, нищаго, обнаженнаго, лениваго, нерадиваго, прекословнаго, окаяннаго, блудника, прелюбодея, малакия, мужеложника, сквернаго, блуднаго, неблагодарнаго, немилостиваго, жестокаго, пияницу, сожженнаго совестию, безличнаго, бездерзновеннаго, безответнаго, недостойнаго Твоего человеколюбия, и достойна всякаго мучения, и геенны, и муки. И не ради множества толиких моих согрешений множеству подложиши, избавителю, мук; но помилуй мя, яко немощен есмь, и душею, и плотию, и разумом, и помышлением, и имиже веси судьбами спаси мя, недостойнаго раба Твоего, молитвами Пречистыя Владычицы нашея Богородицы, и всех святых, от века Тебе благоугождших: яко благословен еси во веки веков, аминь.





КАФИСМА ДЕВЯТНАДЦАТАЯ



Аллилуиа, 134





1 Хвалите имя Господне, хвалите, раби Господа, 2 стоящии во храме Господни, во дворех дому Бога нашего. 3 Хвалите Господа, яко Благ Господь, пойте имени Его, яко добро: 4 яко Иакова избра Себе Господь, Израиля в достояние Себе. 5 Яко аз познах, яко Велий Господь, и Господь наш над всеми боги. 6 Вся елика восхоте Господь, сотвори на небеси и на земли, в морях и во всех безднах. 7 Возводя облаки от последних земли, молнии в дождь сотвори, изводяй ветры от сокровищ Своих. 8 Иже порази первенцы Египетския, от человека до скота. 9 Посла знамения и чудеса посреде Тебе, Египте, на фараона и на вся рабы его. 10 Иже порази языки многи и изби цари крепки: 11 Сиона, царя Аморрейска, и Ога, царя Васанска, и вся царствия Ханаанска, 12 и даде землю их достояние, достояние Израилю, людем Своим. 13 Господи, имя Твое в век и память Твоя в род и род: 14 яко судити имать Господь людем Своим, и о рабех Своих умолится. 15 Идоли язык, сребро и злато, дела рук человеческих. 16 Уста имут, и не возлаголют, очи имут, и не узрят, 17 уши имут, и не услышат, ниже бо есть дух во устех их. 18 Подобни им да будут творящии я, и вси надеющиися на ня. 19 Доме Израилев, благословите Господа, доме Ааронь, благословите Господа, доме Левиин, благословите Господа. 20 Боящиися Господа, благословите Господа. 21 Благословен Господь от Сиона, живый во Иерусалиме.





Аллилуиа, 135





1 Исповедайтеся Господеви, яко благ, яко в век милость Его. 2 Исповедайтеся Богу богов, яко в век милость Его. 3 Исповедайтеся Господеви господей, яко в век милость Его. 4 Сотворшему чудеса велия единому, яко в век милость Его. 5 Сотворшему небеса разумом, яко в век милость Его. 6 Утвердившему землю на водах, яко в век милость Его. 7 Сотворшему светила велия единому, яко в век милость Его. 8 Солнце во область дне, яко в век милость Его. 9 Луну и звезды во область нощи, яко в век милость Его. 10 Поразившему Египта с первенцы его, яко в век милость Его, 11 и изведшему Израиля от среды их, яко в век милость Его. 12 Рукою крепкою и мышцею высокою, яко в век милость Его. 13 Раздельшему Чермное море в разделения, яко в век милость Его. 14 И проведшему Израиля посреде его, яко в век милость Его. 15 И истрясшему фараона и силу его в море Чермное, яко в век милость Его. 16 Проведшему люди Своя в пустыни, яко в век милость Его. 17 Поразившему цари велия, яко в век милость Его, 18 и убившему цари крепкия, яко в век милость Его: 19 Сиона, царя Аморрейска, яко в век милость Его, 20 и Ога, царя Васанска, яко в век милость Его. 21 И давшему землю их достояние, яко в век милость Его. 22 Достояние Израилю, рабу Своему, яко в век милость Его. 23 Яко во смирении нашем помяну ны Господь, яко в век милость Его. 24 И избавил ны есть от врагов наших, яко в век милость Его. 25 Даяй пищу всякой плоти, яко в век милость Его. 26 Исповедайтеся Богу Небесному, яко в век милость Его.





Давиду Иеремием, 136





1 На реках Вавилонских, тамо седохом и плакахом, внегда помянути нам Сиона. 2 На вербиих посреде его обесихом органы нашя. 3 Яко тамо вопросиша ны пленшии нас о словесех песней и ведшии нас о пении: воспойте нам от песней Сионских. 4 Како воспоем песнь Господню на земли чуждей? 5 Аще забуду тебе, Иерусалиме, забвена буди десница моя. 6 Прильпни язык мой гортани моему, аще не помяну тебе, аще не предложу Иерусалима, яко в начале веселия моего. 7 Помяни, Господи, сыны Едомския, в день Иерусалимль глаголющыя: истощайте, истощайте до оснований его. 8 Дщи Вавилоня окаянная, блажен иже воздаст тебе воздаяние твое, еже воздала еси нам. 9 Блажен иже имет и разбиет младенцы твоя о камень.

Слава:





Псалом Давиду, Аггеа и Захарии, 137





1 Исповемся Тебе, Господи, всем сердцем моим, и пред Ангелы воспою Тебе, яко услышал еси вся глаголы уст моих. 2 Поклонюся ко храму святому Твоему и исповемся имени Твоему о милости Твоей и истине Твоей, яко возвеличил еси над всем имя Твое святое. 3 Воньже аще день призову Тя, скоро услыши мя: умножиши мя в души моей силою Твоею. 4 Да исповедятся Тебе, Господи, вси царие земстии, яко услышаша вся глаголы уст Твоих, 5 и да воспоют в путех Господних, яко велия слава Господня, 6 яко Высок Господь, и смиренныя призирает, и высокая издалеча весть. 7 Аще пойду посреде скорби, живиши мя, на гнев враг моих простерл еси руку Твою, и спасе мя десница Твоя. 8 Господь воздаст за мя. Господи, милость Твоя во век, дел руку Твоею не презри.





В конец Давиду, псалом Захариин в разсеянии, 138





1 Господи, искусил мя еси и познал мя еси. Ты познал еси седание мое и востание мое. 2 Ты разумел еси помышления моя издалеча: 3 стезю мою и уже мое Ты еси изследовал, и вся пути моя провидел еси. 4 Яко несть льсти в языце моем: се, Господи, Ты познал еси. 5 Вся последняя и древняя: Ты создал еси мя, и положил еси на мне руку Твою. 6 Удивися разум Твой от мене, утвердися, не возмогу к нему. 7 Камо пойду от Духа Твоего? И от лица Твоего камо бежу? 8 Аще взыду на небо - Ты тамо еси, аще сниду во ад - тамо еси. 9 Аще возму криле мои рано и вселюся в последних моря - 10 и тамо бо рука Твоя наставит мя и удержит мя десница Твоя. 11 И рех: еда тма поперет мя, и нощь просвещение в сладости моей? 12 Яко тма не помрачится от Тебе, и нощь, яко день, просветится, яко тма ея, тако и свет ея. 13 Яко Ты создал еси утробы моя, восприял мя еси из чрева матере моея. 14 Исповемся Тебе, яко страшно удивился еси: чудна дела Твоя, и душа моя знает зело. 15 Не утаися кость моя от Тебе, юже сотворил еси в тайне, и состав мой в преисподних земли. 16 Несоделанное мое видесте очи Твои, и в книзе Твоей вси напишутся, во днех созиждутся и никтоже в них. 17 Мне же зело честни быша друзи Твои, Боже, зело утвердишася владычествия их. 18 Изочту их, и паче песка умножатся; востах, и еще есмь с Тобою. 19 Аще избиеши грешники, Боже, мужие кровей, уклонитеся от мене. 20 Яко ревниви есте в помышлениих, приимут в суету грады Твоя. 21 Не ненавидящыя ли Тя, Господи, возненавидех, и о вразех Твоих истаях? 22 Совершенною ненавистию возненавидех я, во враги быша ми. 23 Искуси мя, Боже, и увеждь сердце мое, истяжи мя и разумей стези моя, 24 и виждь, аще путь беззакония во мне, и настави мя на путь вечен.





В конец, псалом Давиду, 139





1 Изми мя, Господи, от человека лукава, от мужа неправедна избави мя, 2 иже помыслиша неправду в сердце, весь день ополчаху брани, 3 изостриша язык свой, яко змиин, яд аспидов под устнами их. 4 Сохрани мя, Господи, из руки грешничи, от человек неправедных изми мя, иже помыслиша запяти стопы моя. 5 Скрыша гордии сеть мне, и ужы препяша сеть ногама моима. 6 При стези соблазны положиша ми. 7 Рех Господеви: Бог мои еси Ты, внуши, Господи, глас моления моего. 8 Господи, Господи, сило спасения моего, осенил еси над главою моею в день брани. 9 Не предаждь мене, Господи, от желания моего грешнику: помыслиша на мя, не остави мене, да не когда вознесутся. 10 Глава окружения их, труд устен их покрыет я. 11 Падут на них углия огненная, низложиши я в страстех, и не постоят. 12 Муж язычен не исправится на земли: мужа неправедна злая уловят во истление. 13 Познах, яко сотворит Господь суд нищым и месть убогим. 14 Обаче праведнии исповедятся имени Твоему, и вселятся правии с лицем Твоим.

Слава:





Псалом Давиду, 140





1 Господи, воззвах к Тебе, услыши мя: вонми гласу моления моего, внегда воззвати ми к Тебе. 2 Да исправится молитва моя, яко кадило пред Тобою, воздеяние руку моею - жертва вечерняя. 3 Положи, Господи, хранение устом моим, и дверь ограждения о устнах моих. 4 Не уклони сердце мое в словеса лукавствия, непщевати вины о гресех, с человеки делающими беззаконие, и не сочтуся со избранными их. 5 Накажет мя праведник милостию и обличит мя, елей же грешнаго да не намастит главы моея, яко еще и молитва моя во благоволениих их. 6 Пожерты быша при камени судии их: услышатся глаголи мои, яко возмогоша. 7 Яко толща земли проседеся на земли, расточишася кости их при аде. 8 Яко к Тебе, Господи, Господи, очи мои: на Тя уповах, не отыми душу мою. 9 Сохрани мя от сети, юже составиша ми, и от соблазн делающих беззаконие. 10 Падут во мрежу свою грешницы: един есмь аз, дондеже прейду.





Разума Давиду, внегда быти ему в вертепе молящемуся, 141





2 Гласом моим ко Господу воззвах, гласом моим ко Господу помолихся. 3 Пролию пред Ним моление мое, печаль мою пред Ним возвещу. 4 Внегда исчезати от мене духу моему: и Ты познал еси стези моя: на пути сем, по немуже хождах, скрыша сеть мне. 5 Смотрях одесную и возглядах, и не бе знаяй мене: погибе бегство от мене, и несть взыскаяй душу мою. 6 Воззвах к Тебе, Господи, рех: Ты еси упование мое, часть моя еси на земли живых. 7 Вонми молению моему, яко смирихся зело, избави мя от гонящих мя, яко укрепишася паче мене. 8 Изведи из темницы душу мою, исповедатися имени Твоему. Мене ждут праведницы, дондеже воздаси мне.





Псалом Давиду, егда гоняше его Авессалом, сын его, 142





1 Господи, услыши молитву мою, внуши моление мое во истине Твоей, услыши мя в правде Твоей 2 и не вниди в суд с рабом Твоим, яко не оправдится пред Тобою всяк живый. 3 Яко погна враг душу мою, смирил есть в землю живот мой, посадил мя есть в темных, яко мертвыя века. 4 И уны во мне дух мой, во мне смятеся сердце мое. 5 Помянух дни древния, поучихся во всех делех Твоих, в творениих руку Твоею поучахся. 6 Воздех к Тебе руце мои, душа моя, яко земля безводная Тебе. 7 Скоро услыши мя, Господи, исчезе дух мой, не отврати лица Твоего от мене, и уподоблюся низходящым в ров. 8 Слышану сотвори мне заутра милость Твою, яко на Тя уповах. Скажи мне, Господи, путь воньже пойду, яко к Тебе взях душу мою. 9 Изми мя от враг моих, Господи, к Тебе прибегох. 10 Научи мя творити волю Твою, яко Ты еси Бог мой. Дух Твой Благий наставит мя на землю праву. 11 Имене Твоего ради, Господи, живиши мя, правдою Твоею изведеши от печали душу мою. 12 И милостию Твоею потребиши враги моя и погубиши вся стужающыя души моей, яко аз раб Твой есмь.

Слава:





По 19-й кафисме, Трисвятое




Таже тропари, глас 7:Благодаря, славлю Тя, Боже мой, яко всем дал еси грешником покаяние. Спасе, не посрами мене, егда приидеши судити миру всему, срамная дела сотворшаго.

Слава:Безмерная Тебе прегрешив и безмерных мучений ожидаю, Боже мой, ущедрив, спаси мя.

И ныне:Ко множеству милости Твоея ныне прибегаю: разреши вериги, Богородице, согрешений моих.





Господи, помилуй (40) и молитва:





Владыко Христе Боже, Иже Страстьми Твоими страсти моя исцеливый и язвами Твоими язвы моя уврачевавый, даруй мне, много Тебе прегрешившему, слезы умиления, сраствори моему телу от обоняния животворящаго Тела Твоего, и наслади душу мою Твоею Честною Кровию от горести, еюже мя сопротивник напои. Возвыси мой ум к Тебе, долу привлекшийся, и возведи от пропасти погибели, яко не имам покаяния, не имам умиления, не имам слезы утешительныя, возводящия чада ко своему наследию. Омрачихся умом в житейских страстех, не могу воззрети к Тебе в болезни, не могу согретися слезами, яже к Тебе любве, но, Владыко Господи, Иисусе Христе, Сокровище Благих, даруй мне покаяние всецелое, и сердце люботрудное во взыскание Твое, даруй мне благодать Твою, и обнови во мне зраки Твоего образа. Оставих Тя, не остави мене, изыди на взыскание мое, возведи к пажити Твоей, и сопричти мя овцам избраннаго Твоего стада, воспитай мя с ними от злака Божественных Твоих таинств, молитвами Пречистыя Твоея Матере и всех святых Твоих, аминь.





КАФИСМА ДВАДЦАТАЯ



Псалом Давиду, к Голиафу, 143





1 Благословен Господь Бог мой, научаяй руце мои на ополчение, персты моя на брань. 2 Милость моя и прибежище мое, Заступник мой и Избавитель мой, Защититель мой, и на Него уповах: повинуяй люди моя под мя. 3 Господи, что есть человек, яко познался еси ему? Или сын человечь, яко вменяеши его? 4 Человек суете уподобися: дние его яко сень преходят. 5 Господи, приклони небеса, и сниди, коснися горам, и воздымятся. 6 Блесни молнию, и разженеши я, посли стрелы Твоя, и смятеши я. 7 Посли руку Твою с высоты, изми мя и избави мя от вод многих, из руки сынов чуждих, 8 ихже уста глаголаша суету, и десница их - десница неправды. 9 Боже, песнь нову воспою Тебе, во псалтири десятоструннем пою Тебе, 10 дающему спасение царем, избавляюшему Давида, раба Своего, от меча люта. 11 Избави мя, и изми мя из руки сынов чуждих, ихже уста глаголаша суету, и десница их - десница неправды. 12 Ихже сынове их яко новосаждения водруженная в юности своей. Дщери их удобрены, преукрашены, яко подобие храма. 13 Хранилища их исполнена, отрыгающая от сего в сие, овцы их многоплодны, множащыяся во исходищах своих, волове их толсти. 14 Несть падения оплоту, ниже прохода, ниже вопля в стогнах их. 15 Ублажиша люди, имже сия суть. Блажени людие, имже Господь Бог их.





Хвала Давиду, 144





1 Вознесу Тя, Боже мой, Царю мой, и благословлю имя Твое в век и в век века. 2 На всяк день благословлю Тя и восхвалю имя Твое в век и в век века. 3 Велий Господь и хвален зело, и величию Его несть конца. 4 Род и род восхвалят дела Твоя и силу Твою возвестят. 5 Великолепие славы святыни Твоея возглаголют и чудеса Твоя поведят. 6 И силу страшных Твоих рекут и величие Твое поведят. 7 Память множества благости Твоея отрыгнут и правдою Твоею возрадуются. 8 Щедр и Милостив Господь, Долготерпелив и Многомилостив. 9 Благ Господь всяческим, и щедроты Его на всех делех Его. 10 Да исповедятся Тебе, Господи, вся дела Твоя, и преподобнии Твои да благословят Тя. 11 Славу Царствия Твоего рекут, и силу Твою возглаголют, 12 сказати сыновом человеческим силу Твою, и славу великолепия Царствия Твоего. 13 Царство Твое, Царство всех веков, и владычество Твое во всяком роде и роде. Верен Господь во всех словесех Своих и Преподобен во всех делех Своих. 14 Утверждает Господь вся низпадающыя и возставляет вся низверженныя. 15 Очи всех на Тя уповают, и Ты даеши им пищу во благовремении. 16 Отверзаеши Ты руку Твою и исполняеши всякое животно благоволения. 17 Праведен Господь во всех путех Своих и Преподобен во всех делех Своих. 18 Близ Господь всем призывающым Его, всем призывающым Его во истине. 19 Волю боящихся Его сотворит и молитву их услышит и спасет я. 20 Хранит Господь вся любящыя Его и вся грешники потребит. 21 Хвалу Господню возглаголют уста моя, и да благословит всяка плоть имя святое Его в век и в век века.

Слава:





Аллилуиа, Аггеа и Захарии, 145





1 Хвали, душе моя, Господа. 2 Восхвалю Господа в животе моем, пою Богу моему, дондеже есмь. 3 Не надейтеся на князи, на сыны человеческия, в нихже несть спасения. 4 Изыдет дух его и возвратится в землю свою. В той день погибнут вся помышления его. 5 Блажен, ему же Бог Иаковль Помощник, упование его на Господа Бога своего, 6 сотворшаго небо и землю, море и вся, яже в них, хранящаго истину в век, 7 творящаго суд обидимым, дающаго пищу алчушым. Господь решит окованныя. 8 Господь умудряет слепцы. Господь возводит низверженныя. Господь любит праведники. 9 Господь хранит пришельцы, сира и вдову приимет и путь грешных погубит. 10 Воцарится Господь во век, Бог твой, Сионе, в род и род.





Аллилуиа, 146





1 Хвалите Господа, яко благ псалом. Богови нашему да усладится хваление. 2 Зиждай Иерусалима Господь, разсеяния Израилева соберет. 3 Исцеляяй сокрушенныя сердцем и обязуяй сокрушения их. 4 Исчитаяй множество звезд и всем им имена нарицаяй. 5 Велий Господь наш, и велия крепость Его, и разума Его несть числа, 6 Приемляй кроткия Господь, смиряяй же грешники до земли. 7 Начните Господеви во исповедании, пойте Богови нашему в гуслех. 8 Одевающему небо облаки, уготовляющему земли дождь, прозябающему на горах траву и злак на службу человеком, 9 дающему скотом пищу их, и птенцем врановым призывающым Его. 10 Не в силе констей восхощет, ниже в лыстех мужеских благоволит. 11 Благоволит Господь в боящихся Его и во уповающих на милость Его.





Аллилуиа, Аггеа и Захарии, 147





1 Похвали, Иерусалиме, Господа, хвали Бога Твоего, Сионе, 2 яко укрепи вереи врат Твоих, благослови сыны твоя в тебе. 3 Полагаяй пределы Твоя мир, и тука пшенична насыщаяй тя. 4 Посылаяй слово Свое земли, до скорости течет слово Его, 5 дающаго снег Свой, яко волну, мглу, яко пепел, посыпающаго, 6 метающаго голоть Свой, яко хлебы. Противу лица мраза Его кто постоит? 7 Послет слово Свое, и истает я, дхнет дух Его, и потекут воды. 8 Возвещаяй слово Свое Иакову, оправдания и судьбы Своя Израилеви. 9 Не сотвори тако всякому языку, и судьбы Своя не яви им.

Слава:





Аллилуиа, Аггеа и Захарии, 148





1 Хвалите Господа с небес, хвалите Его в вышних. 2 Хвалите Его, вси Ангели Его, хвалите Его, вся силы Его. 3 Хвалите Его, солнце и луна, хвалите Его, вся звезды и свет. 4 Хвалите Его Небеса небес и вода, яже превыше небес. 5 Да восхвалят имя Господне: яко Той рече, и быша, Той повеле, и создашася. 6 Постави я в век и в век века, повеление положи, и не мимо идет. 7 Хвалите Господа от земли, змиеве и вся бездны: 8 огнь, град, снег, голоть, дух бурен, творящая слово Его, 9 горы и вси холми, древа плодоносна и вси кедри, 10 зверие и вси скоти, гади и птицы пернаты. 11 Царие земстии и вси людие, князи и вси судии земстии, 12 юноши и девы, старцы с юнотами 13 да восхвалят имя Господне, яко вознесеся имя Того Единаго, исповедание Его на земли и на небеси. 14 И вознесет рог людей Своих, песнь всем преподобным Его, сыновом Израилевым, людем, приближающымся Ему.





Аллилуиа, 149





1 Воспойте Господеви песнь нову, хваление Его в церкви преподобных. 2 Да возвеселится Израиль о Сотворшем его, и сынове Сиони возрадуются о Царе своем. 3 Да восхвалят имя Его в лице, в тимпане и псалтири да поют Ему. 4 Яко благоволит Господь в людех Своих, и вознесет кроткия во спасение. 5 Восхвалятся преподобнии во славе и возрадуются на ложах своих. 6 Возношения Божия в гортани их, и мечи обоюду остры в руках их: 7 сотворити отмщение во языцех, обличения в людех, 8 связати цари их путы, и славныя их ручными оковы железными, 9 сотворити в них суд написан. Слава сия будет всем преподобным Его.





Аллилуиа, 150





1 Хвалите Бога во святых Его, хвалите Его во утвержении силы Его. 2 Хвалите Его на силах Его, хвалите Его по множеству величествия Его. 3 Хвалите Его во гласе трубнем, хвалите Его во псалтири и гуслех. 4 Хвалите Его в тимпане и лице, хвалите Его во струнах и органе. 5 Хвалите Его в кимвалех доброгласных, хвалите Его в кимвалех восклицания. 6 Всякое дыхание да хвалит Господа.

Слава, и ныне: Аллилуиа.





Сей псалом особь писан, Давидов, и вне числа 150 псалмов, внегда единоборствоваше на Голиафа





Мал бех в братии моей и юнший в дому отца моего, пасох овцы отца моего. Руце мои сотвористе орган, и персты мои составиша псалтирь. И кто возвестит Господеви моему? Сам Господь, Сам услышит. Сам посла Ангела Своего, и взят мя от овец отца моего, и помаза мя елеем помазания своего. Братия моя добри и велицы, и не благоволи в них Господь. Изыдох в сретение иноплеменнику, и проклят мя идолы своими. Аз же, исторгнув меч от него, обезглавих его, и отъях поношение от сынов Израилевых.





По 20-й кафисме, Трисвятое




Таже тропари, глас 8:Исполнение всех благих Ты еси, Христе мой, исполни радости и веселия душу мою, и спаси мя, яко Един Многомилостив.

Слава:Аще и согреших, Христе Спасе мой, пред Тобою, иного Бога разве Тебе не вем, дерзаю же на Твое благоутробие, обращающагося приими мя, Благоутробне Отче и Сыне единородне и Душе Святый, яко блуднаго сына, и спаси мя.

И ныне:Иного прибежища и теплого предстательства, разве Тебе, не вем, яко дерзновение имущи ко иже из Тебе рожденному, Владычице, помози и спаси мя, раба Твоего.





Господи, помилуй (40) и молитва





Господи Иисусе Христе Боже мой, помилуй мя, грешнаго, и прости ми, недостойному рабу Твоему, елика Ти согреших чрез все живота моего время, и даже до днесь, и аще что яко человек согреших, вольная моя прегрешения и невольная, делом и словом, яже умом и мыслию, яже от совосхищения и невнимания, и многия моея лености и небрежения. Аще же именем Твоим кляхся, аще же лжекляхся, или хулих мыслию, или кого укорих, или оклеветах, или опечалих, или в нечесом прогневах, или окрадох, или блудствовах, или солгах, или тайно ядох, или друг достиже ко мне, и презрех его, или брата оскорбих и преогорчих, или стоящу ми на молитве и псалмопении, ум мой лукавый на лукавая обхождаше, или паче лепаго насладихся, или безумно смеяхся, или кощунно глаголах, или тщеславихся, или гордихся, или доброту суетную видех и от нея прельстихся, или нелепая мне поглумихся. Аще в чесом о молитве моей нерадих, или заповедей духовнаго моего отца не сохраних, или празднослових, или ино что лукавое сотворих, сия бо вся и вящшая сих содеях, ихже ниже помню. Помилуй, Господи, и прости ми вся, да в мире усну и почию, поя, и благословя, и славя Тя, со Безначальным Твоим Отцем и с Пресвятым, и Благим, и Животворящим Твоим Духом, ныне и присно и во веки веков. Аминь.





МОЛИТВЫ ПО ПРОЧТЕНИИ НЕСКОЛЬКИХ КАФИСМ ИЛИ ВСЕЙ ПСАЛТИРИ





По совершении же неколиких кафисм или всей Псалтири

Достойно есть: илиО Тебе радуется… Трисвятое. И поОтче наш.





Тропари, глас 6:




Помилуй нас, Господи, помилуй нас, всякаго бо ответа недоумеюще, сию Ти молитву, яко Владыце, грешнии приносим: помилуй нас.

Слава:Честное пророка Твоего, Господи, торжество, Небо Церковь показа, с человеки ликуют Ангели. Того молитвами, Христе Боже, в мире управи живот наш, да поем Ти: Аллилуиа.

И ныне:Многая множества моих, Богородице, прегрешений: к Тебе прибегох, Чистая, спасения требуя. Посети немощствующую мою душу и моли Сына Твоего и Бога нашего дати ми оставление, яже содеях лютых, едина Благословенная.

Таже, Господи, Помилуй (40). И поклонов, елико мощно, с молитвоюГосподи и Владыко живота моего…





Посем глаголи молитву сию со вниманием:





Многомилостиве и Премилостиве Господи и всего добра Дателю, Человеколюбче, и всея вселенныя Царю, многоименитый Владыко и Господи! Нищ и убог есмь аз, дерзаю призывати чудное и страшное, и святое имя Твое, егоже вся тварь Небесных сил страхом трепещут. Низу на земли неизреченнаго Твоего человеколюбия смотрение удивил еси, посланием возлюбленнаго Твоего Отрока, Егоже от безначальных недр Твоея Отеческия славы, неразлучным Божеством отрыгнул еси, да человеки со Ангелы во един состав устроит. Помяни, Господи, моего уныния смирение, кал сый и персть, Тебе, неизглаголаннаго Света призываю, немощию плоти обложен, юже милостивне слово Твое понесе, и смертию Своею от работы вражия свободил есть душы нашя, да общники вся, иже верою ярем работы Твоея на ся вземшыя, славы Твоея сподобит их, от неяже сатана льстивый отпаде. Помилуй мя, омраченнаго греховными помыслы, возведи ум мой удавленный тернием лености и лядиною непокорства. Утверди сердце мое по Тебе горети, очима моима источник слез посли, и на конец исхода души моея сотвори мя безпорочна Твоего угодника, наставляя мя к Тебе подвизатися усердно. Помяни, Господи, родители моя милосердием Твоим и вся ближния моя, и братию, и други, и соседы, и вся православныя христианы, и спаси мя молитвами всех святых. И приими в честь сия псалмы и молитвы, яже глаголах пред Тобою за ся, и немерзко Ти буди с воздыханием моление сие, яко милостив Сый и Человеколюбец, и Тебе Безначальнаго Отца славим со Единородным Твоим Сыном и со Святым Духом, ныне и присно, и во веки веков. Аминь.

ПосемЧестнейшую Херувим… Слава, и ныне. Господи, помилуй ( трижды). Благослови.

Аще иерей, кончает священнически, аще ли простый, кончает сице:

Господи Иисусе Христе, Сыне Божий, молитв ради Пречистыя Твоея Матере, силою Честнаго и Животворящаго Креста и святых Небесных сил безплотных, и преподобных и богоносных отец наших, и Святаго пророка Давида, и всех святых, помилуй и спаси мя, грешнаго, яко Благ и Человеколюбец. Аминь.





This file was created



with BookDesigner program



bookdesigner@the-ebook.org



09.09.2008





